<!DOCTYPE HTML PUBLIC "-//W3C//DTD HTML 4.01 Transitional//EN">
<html>

<!-- Mirrored from www.anatomie-varhan.cz/texty/varhany/anatomie/elektrika.htm by HTTrack Website Copier/3.x [XR&CO'2014], Wed, 17 Jan 2024 08:22:25 GMT -->
<head>
<title>Elektrická traktura</title>
<meta http-equiv="Content-Type" content="text/html; charset=utf-8">
</head>

<body bgcolor="#FFCC99">
<h1 align="center"><strong><font color="#9933FF">Elektrická traktura</font></strong></h1>
<table width="680" border="0" align="center">
  <tr>
    <td><div align="justify"> 
        <p>Nositelem pohybu v <a href="Mechanika.html">mechanické traktuře</a> 
          jsou <a href="Mechanika_komponent.html">mechanické součástky</a> – páky, 
          hřídele, abstrakty atd, v <a href="pneumatika.html">pneumatické traktuře</a> 
          je to stlačený vzduch. V <strong>elektrické</strong> (někdy taky nazývané 
          elektromagnetické nebo elektrodynamické) traktuře je to elektrický proud. 
          Klávesa či jiný ovládací prvek na hracím stole způsobí uzavření odpovídajícího 
          elektrického obvodu od zdroje k příslušnému akčnímu prvku (ventilu ve 
          vzdušnici, zásuvce…). Vlastní elektrické obvody varhan jsou sestaveny 
          z prvků, popsaných na samostatné <a href="elektrika_komponent.html">stránce</a>.</p>
        <p> Funkce elektrické traktury využívá elektromagnetického jevu, na jehož 
          základě pracují elektromagnety, tvořící základní výkonný prvek této 
          traktury. Průchod proudu vinutím cívky způsobí přitažení (nebo vtažení 
          – podle konkrétní konstrukce a funkce) kotvy, která vykoná mechanickou 
          práci (ovládá ventil, přesouvá zásuvky apod.). První pokusy s využitím 
          elektřiny ve varhanách se datují někde do poslední třetiny 19. století, 
          funkční nástroj představil roku 1871 stuttgartský varhanář Wiegel na 
          výstavě ve Vídni. Širšího využití se však tento typ traktury dočkal 
          až v období po druhé světové válce.</p>
        <p>Využití elektrické traktury ve varhanách umožňuje stavbu rozlehlých 
          a složitých nástrojů, od nichž může být hrací stůl vzdálen více, než 
          u jiných typů traktur. Hrací stůl je s nástrojen propojen kabelem (dnes 
          často optickým nebo dokonce bezdrátově), lze tedy částečně i měnit jeho 
          polohu (pohyblivý stůl). Je možné i připojení více hracích stolů k jednomu 
          nástroji nebo naopak ovládání více nástrojů z jednoho místa:</p>
      </div></td>
  </tr>
</table>
<p align="center"><img src="obrazky/elektrika_koder_dekoder.gif" alt="Blokové schema současných varhan s kodérem (počítačem) v hracím stole a dekodérem ve varhanní skříni s propojením optickým kabelem." width="680" height="500"></p>
<table width="680" border="0" align="center">
  <tr>
    <td><div align="justify">
        <p>Na obrázku je zjednodušené blokové schéma soudobého nástroje s elektrickou 
          trakturou. V hracím stole je řada vstupních modulů, které jsou navzájem 
          propojeny pomocí sběrnice (elektrických vodičů nebo optických vláken, 
          po kterých se velkou rychlostí šíří signály nesoucí nějakou informaci). 
          Tyto moduly převádějí signály o stavu ovládacích (řídicích) prvků hracího 
          stolu (kláves, sklopek, válce atd.) na informace pro <strong>kodér</strong>. 
          Kodér převede tyto informace na sériový číslicový kód, který se nejčastěji 
          opticky po skleněném vláknu (nebo elektricky po tenkém kabelu či bezdrátově 
          pomocí rádiového signálu) přenese od stolu do skříně nástroje. Tam jej 
          obdobné zařízení s opačnou funkcí - <strong>dekodér</strong> převede 
          zpátky na příslušné informace a přes výkonové moduly posílá elektrické 
          impulsy na odpovídající akční členy (tónové a rejstříkové magnety, servomotory 
          apod.). Některé konstrukce nepoužívají modulovou koncepci, pak jdou 
          signály od řídicích členů přímo do kodéru (řídicí jednotky hracího stolu) 
          a signály k akčním členům vycházejí přímo z výkonových výstupů dekodéru. 
          Kodér i dekodér jsou zařízení na bázi mikropočítače, jejich činnost 
          proto lze i dodatečně ovlivnit úpravou programu bez zásahu do fyzického 
          uspořádání - zapojení hracího stolu.</p>
        <p>Původní (starší) konstrukce elektrické traktury měly elektrické propojení, 
          realizované elektrickým vodičem (či párem vodičů) mezi každým řídicím 
          a akčním členem. Hrací stůl tak byl se skříní nástroje propojen kabelem 
          se stovkami žil (drátků). Toto propojení bylo náročné jak na výrobu, 
          tak na údržbu (především u pohyblivých stolů tlustý kabel často znesnadňoval 
          propojení pomocí konektoru a díky jeho mechanickému namáhání jej činil 
          nespolehlivým). </p>
      </div></td>
  </tr>
</table>
<hr>
<table width="680" border="0" align="center">
  <tr>
    <td><p align="justify">Nástroje s elektrickou trakturou disponují většinou 
        značným počtem pomocných zařízení (spojky, volné kombinace, transmise). 
        Většina z nich je vybudována jako součást logiky hracího stolu a nemá 
        tak vliv na stavbu a složitost samotného nástroje.</p>
      <p align="justify">Nástroj s elektrickou trakturou má několik nevýhod. Hlavní 
        z nich je závislost na zdroji elektrického proudu. Práci ventilátoru lze 
        nahradit v případě výpadku napájení manuálním plněním měchu prací kalkanta, 
        traktura se ale bez proudu neobejde ani na chvíli. Musí být dodáván stále 
        (možností je několik – dynamo na hřídeli ventilátoru, statický zdroj – 
        transformátor s usměrňovačem a nebo akumulátory). Mechanické či pneumatické 
        varhany tento problém neznají, k jejich činnosti stačí stlačený vzduch 
        z měchu.</p>
      <p align="justify">Po zvukové a umělecké stránce jsou varhany s elektrickou 
        trakturou charakteristické nulovým zpožděním ozevu tónů a velmi rychlou 
        repeticí. Hráči je však tato traktura označovaná jako „mrtvá“ – chybí 
        u ní pocit spojení klávesy s ventilem a nelze tak prsty kontrolovat jeho 
        otevírání (dnes se tomu u lepších varhan snaží varhanáři částečně pomoci 
        simulátorem mechanické traktury a proporcionálním řízením ventilů, jejich 
        otevírání pak skutečně sleduje dráhu pohybu klávesy). </p>
      <p align="justify">Dalším, ne nepodstatným problémem elektrické traktury 
        (velmi často zdůrazňovaným jejími odpůrci) je rychlé morální zastarávání 
        použitých komponentů. Zatímco životnost nástroje při poctivém zpracování 
        a použití kvalitních materiálů se počítá na staletí, fyzická životnost 
        např. registračního počítače či klaviaturového kodéru se pohybuje okolo 
        dvaceti let a morální nepřesáhne desetiletí). Po této době nutně musí 
        nastoupit výměna (upgrade hardware i software) a případné přizpůsobení 
        nových komponentů těm, které zůstanou zachovány (většinou akční členy, 
        zdroje, vodiče). Opakovanými přestavbami nástroj i jeho obsluha trpí a 
        mnohdy se i přes řadu nových vymožeností nové verze komponentů jeho umělecká 
        stránka zhoršuje.</p>
      <p align="justify">V současnosti stavěné varhany se proto vracejí zpět k 
        mechanické či pneumatické traktuře (především hrací, rejstříková je často 
        elektrická či kombinovaná). Má na to vliv i podstatně dokonalejší a propracovanější 
        provedení jednotlivých komponentů a jejich lepší vlastnosti (ve srovnání 
        se stavem techniky a dostupnými materiály před několika desítkami či stovkami 
        let). Děje se tak hlavně díky lepším hudebním vlastnostem pneumatických 
        a mechanických varhan. Elektrická traktura se pak u těchto varhan používá 
        spíše u druhého (vzdáleného či pohyblivého) stolu.</p>
      </td>
  </tr>
</table>
<p>&nbsp;</p>
<table width="680" border="0" align="center">
  <tr>
    <td><p>&nbsp;</p>
      <hr>
      <p align="justify">Na dalších stránkach jsou popsány <a href="elektrika_komponent.html"><strong>komponenty 
        elektrické traktury</strong></a>, <strong><a href="elektrika_ton.html">tónová 
        traktura</a></strong>, <strong><a href="elektrika_registr.html">rejstříková 
        traktura</a></strong> a <a href="elektrika_spojky.html"><strong>elektrické 
        spojky</strong></a>.</p></td>
  </tr>
</table>
<p>&nbsp;</p>
<hr>
<p><font size="-2"><strong>Poznámka:</strong> Tato stránka je součástí <strong><a href="anatomie.html">Anatomie 
  varhan</a></strong> &reg;, &copy; <strong><a href="http://home.vsb.cz/petr.bernat">Ing. 
  Petr Bernat</a></strong>. Část animací <strong>&copy; <a href="http://www.organy.of.pl/">Konrad 
  Zacharski</a></strong></font></p>
<p align="center">&nbsp;</p>
</body>

<!-- Mirrored from www.anatomie-varhan.cz/texty/varhany/anatomie/elektrika.htm by HTTrack Website Copier/3.x [XR&CO'2014], Wed, 17 Jan 2024 08:22:27 GMT -->
</html>
