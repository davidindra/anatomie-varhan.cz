<!DOCTYPE HTML PUBLIC "-//W3C//DTD HTML 4.01 Transitional//EN">
<html>

<!-- Mirrored from www.anatomie-varhan.cz/texty/varhany/anatomie/vzduch.htm by HTTrack Website Copier/3.x [XR&CO'2014], Wed, 17 Jan 2024 08:24:23 GMT -->
<head>
<title>Vzduchové hospodářství</title>
<meta http-equiv="Content-Type" content="text/html; charset=utf-8">
</head>

<body bgcolor="#FFCC99">
<h1 align="center"><strong><font color="#9933FF">Vzduchové hospodářství</font></strong></h1>
<table width="680" border="0" align="center">
  <tr>
    <td><div align="justify"> 
        <p>Varhany jsou <strong>dechový nástroj</strong>, pro svou práci tedy 
          potřebují dostatek vzduchu s patřičnými parametry (především stálým 
          tlakem). Vzduch rozeznívá všechny píšťaly, u varhan s pneumatickou či 
          smíšenou trakturou navíc uvádí do pohybu mechanismy spojující hrací 
          stůl a vzdušnice. </p>
        <p>Vzduchové hospodářství varhan se skládá z několika základních částí 
          – zdroje stlačeného vzduchu (čerpadla), zásobníku vzduchu (měchu) a 
          rozvodů (vzduchovodů). Funkce čerpadla a zásobníku může být sloučena 
          v jednom celku (čerpací měch). Tyto základní části jsou v nástroji doplněny 
          dalšími nezbytnými prvky (regulátory, směrové a zpětné ventily či záklopky, 
          amortizátory a pomocná zařízení, např. tremolo), které v součinnosti 
          zajišťují správnou funkci varhan.</p>
        <p>Základním prvkem vzduchového hospodářství je <strong>měch</strong>. 
          Zajišťuje rovnoměrnou dodávku stlačeného vzduchu a je tedy nezbytným 
          elementem každého nástroje tohoto typu. Umožňuje stlačit vzduch na požadovaný 
          tlak (současně je i jeho zásobníkem) a hnát jej speciálním vedením a 
          kanálky ke všem spotřebičům (píšťalám, pneumatickým zařízením, relé…) 
          v nástroji. </p>
        <p>Čerpací a zásobní funkce byly nejdříve realizovány pomocí jediného 
          měchu, později se pro zvýšení účinnosti čerpání měchy rozdělují a vznikají 
          různé konstrukce čerpacích a zásobníkových měchů. Cílem je maximální 
          využití síly svalů kalkanta (osoby obsluhující měchy) k naplnění zásobníku. 
          V současnosti jsou čerpací měchy (a tím i lidská práce kalkanta) nahrazovány 
          <strong><a href="ventilator.html">elektrickým ventilátorem</a></strong> 
          ve funkci <strong>čerpadla vzduchu</strong>. Přesto je funkce měchu 
          v nástroji nezastupitelná (ani sebedokonalejší regulací čerpadla nezajistíme 
          dostatek vzduchu s konstantním tlakem při hře s proměnnou dynamikou).</p>
        <p>Elektrický ventilátor nalezneme dnes i u historických nástrojů, u nich 
          však i nadále zůstává také čerpací měch, obsluhovaný pomocí ručních 
          či nožních pák (šlapadel). Slouží jako „havarijní“ zdroj vzduchu a používá 
          se i v případech, kdy chceme provozovat hudbu na historickém nástroji 
          v autentických podmínkách. Pak je při hře nezbytná spolupráce dvou (u 
          velkých varhan i více) osob – varhaníka a kalkanta (uvědomujete si, 
          že když chtěl dříve varhaník např. cvičit přímo na nástroji, potřeboval 
          k tomu další osoby?). </p>
      </div></td>
  </tr>
</table>
<table width="680" border="0" align="center">
  <tr>
    <td><div align="justify"><a name="kalkantnik"></a><img src="obrazky/dzwonek.jpg" alt="Kalkantník - zvonek na kalkanta. Foto:  Kyrre Svarva, www.hf.ntnu.no" width="237" height="157" hspace="10" align="right">V 
        historických nástrojích narazíme dodnes na zařízení, svědčící o spolupráci 
        varhaníka a kalkanta - zvonek na kalkanta - kalkantník (u nás např. u 
        velkých Mundtových varhan v chrámu Panny Marie před Týnem v Praze). Zvonek 
        je obsluhován přímo z hracího stolu (pomocí pák a táhel, řešených podobně 
        jako rejstříkové rukojeti) a umožňuje varhaníkovi informovat kalkanta 
        o začátku a konci čerpání vzduchu bez nutnosti opustit místo za hracím 
        stolem (především u větších varhan byly čerpací měchy vzdálené od stolu, 
        často i v oddělené místnosti).</div></td>
  </tr>
</table>
<table width="680" border="0" align="center">
  <tr>
    <td><p align="justify"><img src="obrazky/soustava_mechu.gif" alt="Soustava měchů v samostatné kalkovně. Reprodukce  Halberstadt, Praetoria De Organographia (1616)." width="288" height="375" hspace="10" align="left">Ke 
        stavbě měchů se používá především dvou materiálů – dřevo a kůže. V současnosti 
        se kůže někdy nahrazuje umělými materiály, jejich životnost však je často 
        nižší, než u kvalitní přírodní kůže. Uvědomme si, že měch je díky kolísání 
        objemu vzduchu při hře neustále v pohybu a spoje, tvořené právě kůží, 
        se tak silně opotřebovávají. Rovněž ostatní pohyblivé části – především 
        závěsy (panty) se stále staví staletími prověřenými technologiemi. Dosud 
        se používají strunové závěsy (se strunou z ovčích střívek nebo silného 
        provazu), nové konstrukce s kovovými závěsy mají menší životnost a vyžadují 
        častější konzervaci, jinak po čase korodují a skřípají.</p>
      <p align="justify">Měch (měchy) musí být umístěny blízko nástroje a pokud 
        možno ve stejném prostoru (místnosti). Jen tak je zabezpečeno, že nástroj 
        bude zásobován vzduchem se stejnou teplotou a vlhkostí, jako je v prostoru 
        varhanní skříně. V opačném případě by se rozlaďoval a pneumatické prvky 
        by pracovaly nespolehlivě. Pokud čerpací měch či ventilátor musí být v 
        odděleném prostoru, nenasává vzduch přímo ale ten se k nim vede zpětným 
        kanálem od varhan. </p>
      </td>
  </tr>
</table>
<table width="680" border="0" align="center">
  <tr>
    <td><div align="justify">
        <p>Je-li měch ve větší vzdálenosti od vzdušnice, nemůže zajistit ve vzduchovodu 
          konstantní tlak v případě silně kolísajícího odběru (ten je pro varhany 
          typický – hru na několik píšťal slabého rejstříku střídá hra na desítky 
          až stovky píšťal v plénu…). Je to dáno vlastnostmi stlačeného vzduchu, 
          poklesne-li tlak v určitém místě systému, trvá nějakou chvíli, než do 
          tohoto místa přiteče další vzduch a tlak se vyrovná. Tlak vzduchu ve 
          vzdušnici však kolísat nesmí - i malá změna tlaku by vedla k rozladění. 
          Proto se na vzduchovod či přímo ke vzduchojemu ve vzdušnici (ventilové 
          komoře) přidává další malý měch ve funkci kompenzátoru (jiné označení 
          - amortizátor, tlumič, vyrovnávací měch, nárazový měch):</p>
        <p><img src="obrazky/amortyz4.jpg" alt="Vyrovnávací míšek - amortizátor. Foto: katalog Laukhuff." width="283" height="121" hspace="10" align="left">Při 
          náhlém stoupnutí spotřeby vzduchu se jeho nedostatek doplní ze zásoby, 
          shromážděné v tomto vyrovnávacím měchu a naopak, v okamžiku náhlého 
          poklesu spotřeby se jeho přebytek akumuluje. Jako amortizátory se používají 
          nejčastěji malé klínové či rovnoběžné měchy. Na následujícím obrázku 
          je příklad uspořádání vzduchového hospodářství, složený z měchu, vzduchovodu 
          a vzdušnice. Vzhledem na velkou délku vzduchovodu je tento doplněn amortizátorem, 
          tvořeným rovnoběžným měchem připevněným přímo na konduktu.</p>
      </div></td>
  </tr>
</table>
<p align="center"><img src="obrazky/amortyz2.gif" alt="Schéma vzduchového hospodářství s amortizátorem na vzduchovodu." width="490" height="166"></p>
<table width="680" border="0" align="center">
  <tr>
    <td><div align="justify">
        <p>Víko kompenzačního měchu musí být pro udržení stanoveného tlaku opatřeno 
          závažím (patrné i na ilustraci). Kompenzátor může být montován i na 
          svislém vzduchovodu, pak je potřebný tlak na víko vyvíjen pružinami. 
          V odůvodněných případech (dlouhé a vícenásobně lomené vzduchovody) může 
          být kompenzátorů i více, docílí se tím podstatně stabilnějšího tlaku 
          vzduchu.</p>
        <p>Varhanářství používá i řešení, kdy se místo amortizátoru na vzduchovodu 
          (předchozí příklad) použije regulátor tlaku (kompenzátor) přímo ve vzdušnici 
          (ve ventilové komoře – vzduchojemu):<br>
        </p>
      </div></td>
  </tr>
</table>
<p align="center"><img src="obrazky/amortyz3.gif" alt="Vzduchové hospodářství s kompenzátorem ve vzdušnici." width="490" height="184"></p>
<table width="680" border="0" align="center">
  <tr>
    <td><div align="justify">
        <p>Tento regulátor plní stejnou funkci, jako kompenzátor na vzduchovodu. 
          Konstrukčně se jedná o měch s pohyblivou deskou, která je jednou hranou 
          spojena závěsem s částí vzdušnice. Zbývající hrany desky jsou volně 
          (ale současně vzduchotěsně) spojeny se vzdušnicí pomocí záhybu z kůže. 
          Tlak na desku je vyvíjen pomocí pružin, v okamžiku naplnění vzduchojemu 
          stlačeným vzduchem se deska dostane do střední polohy, kolem které se 
          volně pohybuje v závislosti na okamžité spotřebě vzduchu.</p>
        <p> Jak kompenzační (nárazové) míšky, tak i regulátory tlaku ve vzdušnicích 
          zabraňují z principu své funkce rozladění v důsledku kolísání tlaku 
          vzduchu, brání tedy i vzniku tremola. Jejich funkce tak přímo znesnadňuje 
          až znemožňuje kolísání tlaku při použití tremulátoru. Efekt tremolo 
          totiž pracuje na přesně opačném principu – záměrným rozkolísáním tlaku 
          vzduchu ve vzdušnici rozechvěje znějící tóny. Pokud jsou varhany vybaveny 
          tremolem, je nutné po dobu jeho funkce zabránit amortizátoru ve vyrovnávání 
          tlaku v příslušné vzdušnici. Kompenzační měch pak musí být vybaven uzávěrem, 
          který jej po tuto dobu odpojí od vzduchovodu. Na následující fotografii 
          je příklad provedení amortizátorů, konstrukce vpravo je doplněna o vypínací 
          zařízení:</p>
        </div></td>
  </tr>
</table>
<p align="center"><img src="obrazky/amortyz5.jpg" alt="Amortizátory (napravo s vypínacím zařízením). Foto: katalog Organ Supply Industries." width="364" height="193"></p>
<table width="680" border="0" align="center">
  <tr>
    <td><div align="justify">Další fotografie zachycuje vyrovnávací míšek přímo 
        na vzduchovodu varhan. Jeho konstrukce je mírně odlišná od obrázku z katalogu 
        a předchozích nákresů (používá vinuté ocelové pružiny), princip je však 
        shodný:</div></td>
  </tr>
</table>
<p align="center"><img src="obrazky/amort1a.jpg" alt="Vyrovnávací měch - amortizátor na vzduchovodu. Foto: BRT" width="400" height="299"></p>
<table width="680" border="0" align="center">
  <tr>
    <td><div align="justify">
        <p>Jinou možností, používanou v současné době, je spojení regulátoru tlaku 
          a tremulátoru do jednoho celku. Míšek funguje normálně jako amortizátor, 
          po rozpohybování jeho horní desky pomocí agregátu tremola je zdrojem 
          kolísání tlaku vzduchu.</p>
        <p> <a name="vzduchovod"></a>Kompenzační měchy jsou instalovány na <strong>vzduchovodech</strong> 
          – vzduchových kanálech – konduktech, které spojují měch se vzdušnicí 
          (jedná se v podstatě o vedení – potrubí). Průřez kanálu musí odpovídat 
          množství vzduchu, které jím proudí. Nedostatečný průřez může způsobit 
          nedostatek vzduchu v místě spotřeby a příliš velké kolísání tlaku, což 
          má nepříznivý vliv na výsledný zvuk nástroje.</p>
        <p>Vzduchovody se dříve zhotovovaly výhradně ze dřeva a měly pravoúhlý 
          čtvercový či obdélníkový průřez. U důvodu těsnosti jsou všechny suky 
          přelepeny koženou záplatou, vnitřek vzduchovodu je natřen klihem a zvnějšku 
          se polepuje silným papírem. Současné varhanářství využívá často ohebných 
          vroubkovaných potrubí či hadic z plastů nebo lehkých kovů („husí krk“). 
          Výhodou těchto materiálů je především snazší přizpůsobení složitějším 
          tvarům, např. při nutnosti obejít nějakou překážku. Není pak nutno vytvářet 
          složité konstrukce s mnoha záhyby, jak tomu bylo v případě pravoúhlých 
          vzduchovodů z desek, což má příznivý vliv na proudění vzduchu uvnitř 
          potrubí.</p>
        </div></td>
  </tr>
</table>
<table width="682" border="0" align="center">
  <tr>
    <td width="676"><p><img src="obrazky/vzduchovod.jpg" alt="Dřevěný vzduchovod, lomený z důvodu vyhnutí se překážce. Reprodukce obrázku z knihy Chvála varhan, Vutium Brno 2001" width="400" height="235" align="top">&nbsp;&nbsp;<img src="obrazky/husi_krk.jpg" alt="Vzduchovod tvořený ohebnou hliníkovou hadicí. Panská Lhota, varhany Vaculín, Op. 5. Foto: Jan Marek" width="265" height="160" align="top"></p>
      <p>Různé konstrukce vzduchovodů - dřevěný pravoúhlý kanál a ohebná hliníková 
        hadice. </p>
      <p>&nbsp;</p></td>
  </tr>
</table>
<table width="680" border="0" align="center">
  <tr>
    <td><div align="justify"><img src="obrazky/kanal.gif" alt="Realizace spojení vzduchovodů v pravém úhlu." width="365" height="181" hspace="10" align="right">Pro 
        bezvadnou funkci varhan je nutné, aby vzduch ve vzduchovodu proudil laminárně, 
        bez vírů. V opačném případě vzniká dodatečný hluk (šum) a kolísání tlaku. 
        Pro zachování rovnoměrného proudění je nutné dodržet při konstrukci vedení 
        některá pravidla. Průřez vedení se nesmí měnit skokem, nesmějí vznikat 
        ostré hrany a slepé kouty a především všechny zlomy musí mít tupý úhel. 
        Největší problémy vznikají v okamžiku změny směru o 90°, realizovaného 
        pomocí přímého spojení dvou potrubí (obrázek).<br>
        Z hlediska proudění vzduchu je lepší (i přes vyšší pracnost a cenu) rozdělit 
        spoj na dva či více stupňů, docílí se tím plynulejšího proudění bez víru 
        na vnitřní hraně a v slepém vnějším koutu. <br>
      </div></td>
  </tr>
</table>
<hr>
<table width="680" border="0" align="center">
  <tr>
    <td><div align="justify">
        <p>Varhany jsou vybaveny jedním, častěji ale několika <strong>měchy</strong>. 
          Potřeba více měchů je častá u velkých varhan s velkou spotřebou vzduchu 
          a také u nástrojů, které pro některé skupiny píšťal či některá pneumatická 
          zařízení potřebují jiný tlak vzduchu. V tomto případě potřebujeme tolik 
          měchů, kolik tlaků vzduchu chceme získat. Různého tlaku vzduchu se docílí 
          různou hodnotou závaží (nebo tlaku pružin) na horní desky příslušných 
          měchů. Takto docílený tlak je pro každý z měchů konstantní.</p>
        <p><img src="obrazky/cisn.gif" alt="Vodní manometr, vlevo v klidu, napravo po připojení k měřicímu otvoru." width="309" height="196" hspace="10" align="right"> 
          Kontrolu tlaku v měchu a navazujícím vzduchovodu umožňuje zpravidla 
          měřicí otvor, ke kterému se připojuje <strong>manometr</strong>. Jeho 
          nejjednodušší provedení ukazuje obrázek – jedná se o skleněnou trubici, 
          zahnutou do tvaru U a částečně naplněnou vodou. Připojíme-li jednu stranu 
          trubice k měřicímu otvoru (např. elastickou hadičkou), přetlak v měchu 
          vytlačí část vody v trubici do otevřené poloviny trubice, kde na hladinu 
          vody působí jen atmosférický tlak (v klidu jsou obě hladiny ve stejné 
          výšce). Hladiny se zastaví v okamžiku, kdy dojde k rovnováze mezi přetlakem 
          vzduchu na levé straně a tíhou vodního sloupce, odpovídajícího rozdílu 
          hladin v obou částech trubice. Tento rozdíl hladin, měřený v mm, odpovídá 
          tlaku vzduchu v měchu a udává se právě v mm vodního sloupce (1&nbsp;mm&nbsp;WS 
          odpovídá cca 9.82&nbsp;Pa). Přestože se nejedná o fyzikální jednotku 
          SI, mm vodního sloupce jsou varhanáři považovány za jednotku základní. 
          Vzhledem k přímému odečtu ze stupnice vodního manometru a vzhledem k 
          velikostem tlaku ve varhanách se jedná o jednotku nejvýhodnější. I výrobci 
          varhanních komponentů a především čerpadel vzduchu udávají tlaky v těchto 
          jednotkách.</p>
        <p>Ve varhanách se používají běžně dva tlaky vzduchu – normální, v rozsahu 
          30 až 120&nbsp;mm&nbsp;WS a vysoký, v rozsahu 200 až 650&nbsp;mm&nbsp;WS. 
          Pro docílení vysokého tlaku jsou zapotřebí ventilátory speciální konstrukce. 
          Tlaky v tomto rozsahu stačí pro napájení varhan běžné konstrukce. Základní 
          (normální) tlak se používá pro retné a jazýčkové píšťaly, vysoký tlak 
          pro speciální jazykové hlasy a pro některé pneumatické mechanismy. Vysoký 
          tlak sice umožňuje docílit značné mohutnosti (hlasitosti) zvuku píšťal, 
          děje se to však na úkor ušlechtilosti varhanního zvuku (vznik nežádoucích 
          harmonických a pazvuků, špatná pojivost hlasů atd.). Varhanáři se proto 
          nejčastěji kloní k názoru, že normální tlak vzduchu ve varhanách by 
          se měl pohybovat okolo 70, maximálně 100&nbsp;mm&nbsp;WS ( okolo 700&nbsp;Pa 
          nebo 0,007&nbsp;at.).</p>
        </div></td>
  </tr>
</table>
<table width="680" border="0" align="center">
  <tr>
    <td><div align="justify">
        <p>Použití pouze jednoho měchu umožňuje využití jen jednoho tlaku, ten 
          je pak společný jak pro píšťaly, tak i pro pneumatické zařízení (trakturu 
          a pomocná zařízení). Rozdělení tlaků lze docílit jen použitím samostatných 
          měchů pro každý tlak. Ty pak mohou být plněny jedním společným ventilátorem 
          (či dříve čerpacím měchem). Rozdílných tlaků se docílí různým zatížením 
          víka měchu a oddělením měchů od přívodu vzduchu samostatnými regulačními 
          záklopkami (princip je popsán v podkapitole o ventilátorech). </p>
        <p>Tlak vzduchu ve varhanách je důležitou veličinou. Jakákoliv jeho změna 
          má vliv nejen na ladění, ale také na intonaci píšťal. Před každým laděním 
          nástroje je proto vhodné tlak zkontrolovat. Slouží k tomu zpravidla 
          měřicí otvory, umístěné na vzduchovodech a opatřené zátkou, ke kterým 
          lze připojit manometr. V blízkosti otvoru bývá štítek s údajem o tlaku 
          vzduchu v příslušném místě. Tlak vzduchu je závislý na hmotnosti závaží 
          víka měchu, toto závaží se nesmí měnit. Jako závaží jsou často používány 
          cihly, naskládané na víku měchu. Pokud nejsou uzavřeny ve schránce, 
          je vhodné zkontrolovat a zapsat jejich počet, neboť se často záhadně 
          ztrácejí (zvláště když probíhají nějaké stavební úpravy v blízkosti 
          varhan…). Někdy je tlak na horní desku měchu vyvíjen pomocí pružin. 
          Toto řešení je poruchovější, pružiny podléhají únavě, korozi a navíc 
          stabilního tlaku dosahují jen v omezeném rozsahu natažení.</p>
        <p>Použití více měchů pro každý stroj (manuál či pedál) nástroje samostatně, 
          umožňuje kromě individuálního nastavení tlaku také oddělené použití 
          <a href="tremolo.html">tremola</a>. U varhan s jedním měchem je možné 
          jen sborové tremolo (pro celý nástroj současně). Jedinou výjimku představuje 
          tremolo pro jeden hlas (rejstřík). Jeho konstrukce je možná jen v podélné 
          vzdušnici s rejstříkovými kancelami, kdy tremulátor působí jen na jednu 
          vybranou kancelu (hlas). U nejrozšířenější zásuvkové vzdušnice (příčné, 
          s tónovými kancelami) je tato konstrukce nemožná, hlasy s tremolem by 
          musely mít samostatnou vzdušnici.<br>
        </p>
      </div></td>
  </tr>
</table>
<hr>
<table width="680" border="0" align="center">
  <tr> 
    <td><p>Varhanní měchy je možné rozdělit podle několika hledisek, základní 
        dělení je na: </p>
      <ul>
        <li><strong><a href="mech1.html">Měchy jednodílné</a></strong></li>
        <li><strong><a href="mech2.html">Měchy dvoudílné</a></strong> (složené)</li>
      </ul>
      <p align="justify"> Na navazujících stránkách je podrobný popis konstrukce 
        a funkce těchto měchů, popis <a href="ventilator.html"><strong>elektrických 
        ventilátorů</strong></a> a <strong><a href="tremolo.html">tremola</a></strong>.<br>
      </p></td>
  </tr>
</table>
<hr>
<p><font size="-2"><strong>Poznámka:</strong> Tato stránka je součástí <strong><a href="anatomie.html">Anatomie 
  varhan</a></strong> &reg;, &copy; <strong><a href="http://home.vsb.cz/petr.bernat">Ing. 
  Petr Bernat</a></strong>. Všechny animace <strong>&copy; <a href="http://www.organy.of.pl/">Konrad 
  Zacharski</a></strong></font></p>
<p align="center">&nbsp;</p>
</body>

<!-- Mirrored from www.anatomie-varhan.cz/texty/varhany/anatomie/vzduch.htm by HTTrack Website Copier/3.x [XR&CO'2014], Wed, 17 Jan 2024 08:26:34 GMT -->
</html>
