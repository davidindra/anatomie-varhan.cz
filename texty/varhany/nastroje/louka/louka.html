<html>
<head>
<title>Louka </title>
<meta http-equiv="Content-Type" content="text/html; charset=utf-8">
</head>

<body bgcolor="#1A77C4" text="#FFFFFF" link="#FFFF66" vlink="#FF9966" alink="#FF6666">
<p align="center"><font face="Times New Roman, Times, serif" size="6" color="#FF9900"><b>Varhany 
  </b><strong>v kostele P.Marie růžencové v obci Louka</strong></font></p>
<table width="680" border="0" align="center">
  <tr>
    <td><p align="justify"><font color="#FFFFFF">Dvoumanuálové varhany s pedálem 
        v římskokatolickém kostele P.Marie růžencové v obci Louka u Veselí nad 
        Moravou navrhla a postavila varhanářská dílna <a href="http://www.ponca-organs.com" target="_blank"><strong>Robert 
        Ponča VARHANY</strong></a> z Krnova. Stavba nástroje trvala 9 měsíců - 
        od ledna do října 2003.</font><br>
      </p>
      </td>
  </tr>
</table>
<p align="center"><img src="celek.jpg" alt="Celkový pohled na Varhany v kostele Panny Marie růžencové v Louce." width="600" height="450"></p>
<table width="680" border="0" align="center">
  <tr>
    <td><div align="justify">
        <p>Varhany jsou umístěny excentricky v pravé části hudebního kůru a částečně 
          před něj vysazeny směrem do prostoru kostela. Nástroj je z části postaven 
          na ocelové balkonové konstrukci a navíc zavěšen na nosném sloupu zaklenutí 
          kostela. Moderní dubová varhanní skříň je v prospektu rozvržena do šesti 
          věží, které jsou jak výškově, tak prostorově členěny. Ve věžích jsou 
          v pohledu umístěny cínoolověné píšťaly prospektových rejstříků (48 píšťal 
          Principalbass 16'), stojící na unitové vzdušnici. </p>
        <p>&nbsp;</p>
      </div></td>
  </tr>
</table>
<p align="center"><img src="skrin3.jpg" alt="Prospekt varhanní skříně." width="450" height="600"></p>
<table width="680" border="0" align="center">
  <tr>
    <td><div align="justify">
        <p>Varhany mají 20 rejstříků, z toho 3 rejstříky jsou vybudovány z unitové 
          řady v prospektu varhan. Jeden rejstřík (Trompeta 8‘) je jazykový. Traktura 
          varhan je čistě elektrická, vzdušnice jsou zásuvkové (plus skříňová 
          u unitové řady).</p>
        <p> Píšťalové stroje jsou děleny do dvou manuálů a pedálu. Varhany mají 
          celkově okolo 1600 píšťal (i díky složitým smíšeným hlasům), vzduchem 
          je zásobují 3 měchy a ventilátor. Každý z manuálových strojů má své 
          tremolo. Napájení obvodů traktury manuálů i pedálu zajišťují oddělené 
          zdroje, samostatně je napájeno i unitové zařízení, paměťové kombinace 
          a ventilátor.</p>
        <p><strong><font color="#FFFF00" size="+1">Dispozice:</font></strong></p>
        <p>&nbsp;</p>
      </div></td>
  </tr>
</table>
<table border="0" align="center">
  <tr> 
    <td colspan="3"><div align="center"><font color="#FFFF00"><strong><font size="+1">I. 
        Manuál - hlavní stroj</font></strong></font></div></td>
    <td colspan="3"><div align="center"><font color="#FFFF00"><strong><font size="+1">II. 
        Manuál - žaluziový stroj</font></strong></font></div></td>
    <td colspan="3"><div align="center"><font color="#FFFF00"><strong><font size="+1">Pedál</font></strong></font></div></td>
  </tr>
  <tr> 
    <td width="22"><div align="right"><strong><font color="#9999FF">1.</font></strong></div></td>
    <td width=144 valign=top class="Normal"> <p><strong>Principal</strong></p></td>
    <td width=60 valign=top class="Normal"> <p><strong>8'</strong></p></td>
    <td width="24"><div align="right"><strong><font color="#9999FF">10.</font></strong></div></td>
    <td width=144 valign=top class="Normal"> <p><strong>Gedekt</strong></p></td>
    <td width=67 valign=top class="Normal"> <p><strong>8'</strong></p></td>
    <td width="24"><div align="right"><strong><font color="#9999FF">18.</font></strong></div></td>
    <td width=110 valign=top class="Normal"> <p><strong>Subbass</strong></p></td>
    <td width=23 valign=top class="Normal"> <p><strong>16'</strong></p></td>
  </tr>
  <tr> 
    <td><div align="right"><strong><font color="#9999FF">2.</font></strong></div></td>
    <td valign=top class="Normal"> <p><strong>Hohlflöte</strong></p></td>
    <td valign=top class="Normal"> <p><strong>8'</strong></p></td>
    <td><div align="right"><strong><font color="#9999FF">11.</font></strong></div></td>
    <td valign=top class="Normal"> <p><strong>Principal</strong></p></td>
    <td valign=top class="Normal"> <p><strong>4'</strong></p></td>
    <td><div align="right"><strong><font color="#9999FF">19.</font></strong></div></td>
    <td width=110 valign=top class="Normal"> <p><strong>Principalbass</strong></p></td>
    <td valign=top class="Normal"> <p><strong>16'</strong></p></td>
  </tr>
  <tr> 
    <td><div align="right"><strong><font color="#9999FF">3.</font></strong></div></td>
    <td valign=top class="Normal"> <p><strong>Oktav</strong></p></td>
    <td valign=top class="Normal"> <p><strong>4'</strong></p></td>
    <td><div align="right"><strong><font color="#9999FF">12.</font></strong></div></td>
    <td valign=top class="Normal"> <p><strong>Rohrflöte</strong></p></td>
    <td valign=top class="Normal"> <p><strong>4'</strong></p></td>
    <td><div align="right"><strong><font color="#9999FF">20.</font></strong></div></td>
    <td width=110 valign=top class="Normal"> <p><strong>Oktavbass</strong></p></td>
    <td valign=top class="Normal"> <p><strong>8'</strong></p></td>
  </tr>
  <tr> 
    <td><div align="right"><strong><font color="#9999FF">4.</font></strong></div></td>
    <td valign=top class="Normal"> <p><strong>Spitzflöte</strong></p></td>
    <td valign=top class="Normal"> <p><strong>4'</strong></p></td>
    <td><div align="right"><strong><font color="#9999FF">13.</font></strong></div></td>
    <td valign=top class="Normal"> <p><strong>Flageolet</strong></p></td>
    <td valign=top class="Normal"> <p><strong>2'</strong></p></td>
    <td><div align="right"><strong><font color="#9999FF">21.</font></strong></div></td>
    <td width=110 valign=top class="Normal"> <p><strong>Rohrgedekt</strong></p></td>
    <td valign=top class="Normal"> <p><strong>8'</strong></p></td>
  </tr>
  <tr> 
    <td><div align="right"><strong><font color="#9999FF">5.</font></strong></div></td>
    <td valign=top class="Normal"> <p><strong>Superoktav</strong></p></td>
    <td valign=top class="Normal"> <p><strong>2'</strong></p></td>
    <td><div align="right"><strong><font color="#9999FF">14.</font></strong></div></td>
    <td valign=top class="Normal"> <p><strong>Larigot 2x</strong></p></td>
    <td valign=top class="Normal"> <p><strong>1 1/3' + 1'</strong></p></td>
    <td><div align="right"><strong><font color="#9999FF">22.</font></strong></div></td>
    <td width=110 valign=top class="Normal"> <p><strong>Choralbass</strong></p></td>
    <td valign=top class="Normal"> <p><strong>4'</strong></p></td>
  </tr>
  <tr> 
    <td><div align="right"><strong><font color="#9999FF">6.</font></strong></div></td>
    <td valign=top class="Normal"> <p><strong>Mixtur 4 - 5x</strong></p></td>
    <td valign=top class="Normal"> <p><strong>1 1/3'</strong></p></td>
    <td><div align="right"><strong><font color="#9999FF">15.</font></strong></div></td>
    <td valign=top class="Normal"> <p><strong>Scharf 3 - 5x</strong></p></td>
    <td valign=top class="Normal"> <p><strong>1'</strong></p></td>
    <td><div align="right"><strong><font color="#9999FF">23.</font></strong></div></td>
    <td width=110 valign=top class="Normal"> <p><strong>Nachthorn</strong></p></td>
    <td valign=top class="Normal"> <p><strong>2'</strong></p></td>
  </tr>
  <tr valign="top"> 
    <td><div align="right"><strong><font color="#9999FF">7.</font></strong></div></td>
    <td class="Normal"> <p><strong>Sesquialthera 2x</strong></p></td>
    <td class="Normal"> <p><strong>2 2/3' +<br>
        1 3/5'</strong></p></td>
    <td><div align="right"><strong><font color="#9999FF">16.</font></strong></div></td>
    <td class="Normal"> <p><strong>Trompette</strong></p></td>
    <td class="Normal"> <p><strong>8'</strong></p></td>
    <td><div align="right"></div></td>
    <td width="110" style='width:108.0pt;padding:.75pt .75pt 0cm .75pt;
  height:12.7pt'>&nbsp;</td>
    <td>&nbsp;</td>
  </tr>
  <tr> 
    <td><div align="right"></div></td>
    <td valign=top style='width:108.0pt;padding:.75pt .75pt 0cm .75pt;
  height:12.7pt'>&nbsp;</td>
    <td>&nbsp;</td>
    <td><div align="right"></div></td>
    <td valign=top style='width:108.0pt;padding:.75pt .75pt 0cm .75pt;
  height:12.7pt'>&nbsp;</td>
    <td>&nbsp;</td>
    <td>&nbsp;</td>
    <td width="110" valign=top style='width:108.0pt;padding:.75pt .75pt 0cm .75pt;
  height:12.7pt'>&nbsp;</td>
    <td>&nbsp;</td>
  </tr>
  <tr> 
    <td colspan="9"><div align="left"><strong><font color="#FFFF00">Spojky a pomocná 
        zařízení:</font></strong></div></td>
  </tr>
  <tr> 
    <td><div align="right"><strong><font color="#9999FF">8.</font></strong></div></td>
    <td><strong>II/I</strong></td>
    <td>&nbsp;</td>
    <td><div align="right"><strong><font color="#9999FF">9.</font></strong></div></td>
    <td><strong>Tremulant I</strong></td>
    <td>&nbsp;</td>
    <td colspan="3"><strong>Žaluzie</strong></td>
  </tr>
  <tr> 
    <td><div align="right"><strong><font color="#9999FF">24.</font></strong></div></td>
    <td valign=top class="Normal"> <p><strong>I/P</strong></p></td>
    <td>&nbsp;</td>
    <td><div align="right"><strong><font color="#9999FF">17.</font></strong></div></td>
    <td><strong>Tremulant II</strong></td>
    <td>&nbsp;</td>
    <td colspan="3"><strong> 4 paměťové kombinace</strong></td>
  </tr>
  <tr> 
    <td><div align="right"><strong><font color="#9999FF">25.</font></strong></div></td>
    <td valign=top class="Normal"> <p><strong>II/P</strong></p></td>
    <td>&nbsp;</td>
    <td><div align="right"><strong><font color="#9999FF">26.</font></strong></div></td>
    <td><strong>RR +</strong></td>
    <td>&nbsp;</td>
    <td colspan="2"><strong>Tutti, Crescendo</strong></td>
    <td>&nbsp;</td>
  </tr>
</table>
<p align="center"><img src="stul.jpg" alt="Hrací stůl." width="375" height="500"></p>
<table width="680" border="0" align="center">
  <tr>
    <td><p align="justify">Hrací stůl je umístěn na pojízdném pódiu, varhaník 
        si tak může zvolit místo na kůru, odkud nástroj bude ovládat. Skříň stolu 
        je stejně jako skříň varhan v přírodní barvě dubu, pedál je rovnoběžný, 
        radiální (německého typu s jednobarevnými klávesami). Registrace je ovládána 
        sklopkami nad druhým manuálem, vlevo od sklopek je indikátor crescenda. 
        Paměťové kombinace jsou zapínány tlačítky pod prvním manuálem nebo pistony 
        nad prahem pedálu. Nad pedálem jsou i balanční šlapky rejstříkového crescenda 
        a žaluzií.</p>
      <p align="justify">&nbsp;</p></td>
  </tr>
</table>
<table width="680" border="0" align="center">
  <tr>
    <td><div align="justify">U nás ojedinělé je netradiční řešení varhanní skříně. 
        Z prostorových i výtvarných důvodů nestojí varhany celé na ploše kůru, 
        jak je obvyklé, ale jsou zčásti zavěšeny před kůrem a vysunuty do prostoru 
        kostela. Toto řešení působí dojmem nebývalé lehkosti a výborně zapadá 
        do architektonického řešení vnitřku kostela. Hlavní varhanní skříň ukrývá 
        hlavní a žaluziový stroj, vzadu u obvodové zdi kůru je pak umístěna samostatná 
        dubová pedálová skříň, která není z běžného pohledu viditelná. Následující 
        fotografie zachycují některé fáze stavby skříně:</div></td>
  </tr>
</table>
<table width="680" border="0" align="center">
  <tr>
    <td align="center" valign="top"><img src="zahajeni.jpg" alt="Příprava stavby varhan - místo pro nástroj na kůru. Skříň nalevo je horkovzdušné topidlo..." width="300" height="225">&nbsp;&nbsp;<img src="zaklady.jpg" alt="Ocelové &quot;I&quot; profily, zakotvené do konstrukce kůru tvoří základy varhanní skříně." width="169" height="225"></td>
  </tr>
</table>
<table width="680" border="0" align="center">
  <tr>
    <td><p align="justify">Na základovou konzolovitou konstrukci z ocelových profilů 
        je připevněna desková podlaha nesoucí dubovou varhanní skříň, do deskové 
        dřevěné konstrukce jsou kotveny dubové roznášecí rámy nesoucí vzdušnice 
        a ostatní zařízení varhan:</p></td>
  </tr>
</table>
<table width="680" border="0" align="center">
  <tr>
    <td> <img src="skrin2_1.jpg" alt="Nosné konstrukce manuálových vzdušnic." width="320" height="260">&nbsp;<img src="skrin1_1.jpg" alt="Dubové opláštění skříně." width="350" height="245"></td>
  </tr>
</table>
<p>&nbsp;</p><table width="680" border="0" align="center">
  <tr>
    <td><div align="justify"><img src="skrin5_1.jpg" alt="Žaluziová skříň." width="350" height="218" hspace="10" align="left">Na 
        této fotografii je patrné vnitřní uspořádání nástroje, žaluziová skříň, 
        vzdušnice i hliníkové hadice vzduchovodů od měchů ve spodní části nástroje. 
        Konstrukce varhan částečně obklopuje nosný sloup klenby kostela.</div></td>
  </tr>
</table>
<p>&nbsp;</p><table width="680" border="0" align="center">
  <tr>
    <td height="10">
<div align="justify"><img src="skrin4.jpg" alt="Stavba skříně, vzadu pedálový stroj." width="350" height="263" hspace="10" align="right">Stavba 
        skříně (prospektové části), vzadu za nástrojem u obvodové zdi jsou dobře 
        viditelné dřevěné i kovové píšťaly pedálového stroje.</div></td>
  </tr>
</table>
<table width="680" border="0" align="center">
  <tr>
    <td><div align="justify">
        <p><img src="skrin1.jpg" alt="Stavba skříně - stavba prospektových věží." width="263" height="350" hspace="10" align="left">Lešení 
          pro stavbu prospektových věží skříně. Celá stavba byla na žádost obecně 
          prospěšné společnosti, která ji financovala, uspíšena o dva měsíce oproti 
          původnímu plánu, varhany tak byly zkolaudovány už v říjnu 2003.</p>
        <p>V budoucnu se počítá s doplněním nástroje o další jazýčkové rejstříky 
          - Posaune 16‘, Trompetenbass 8‘ a Clarion 4‘. <br>
        </p>
      </div></td>
  </tr>
</table>
<table width="680" border="0" align="center">
  <tr>
    <td><div align="justify">Varhany v Louce představují moderně řešený, architektonicky 
        i zvukově zajímavý nástroj s jinak standardním vybavením. Za pozornost 
        stojí především netradiční varhanní skříň a využití kombinace zásuvkové 
        a skříňové vzdušnice v konstrukci nástroje, umožňující hospodárnější využití 
        prostoru. Svou dispozicí nástroj vyhovuje jak potřebám liturgie, tak i 
        koncertnímu využití.</div></td>
  </tr>
</table>
<p align="center"><img src="kostel.jpg" alt="Kostel Panny Marie růžencové v Louce." width="450" height="338"></p>
<blockquote> 
  <table width="680" border="0" align="center">
    <tr>
      <td><p align="justify">Kostel Panny Marie Růžencové v Louce u Veselí nad 
          Moravou je
          novostavba z roku 1999, má půdorys tvaru lilie, ke kterému je excentricky 
          přistavěna věž s mohutnou zvonicí. Věž má půdorysný tvar slzy - kapky 
          rosy. Prostor lodi kostela je zaklenut železobetonovou skořepinou s 
          roznášecími klenebnými rámy, které jsou neseny železobetonovými sloupy 
          a nosnými zdmi kostela. Zastřešení kostela je realizováno kuželovou 
          protáhlou plochou. V blízkosti kostela je pozoruhodná středověká kaplička.</p></td>
    </tr>
  </table>
  <hr>
  <table width="680" border="0" align="center">
    <tr>
      <td><div align="justify"><font size="-1"><strong><font size="+1">&copy; 
          </font></strong>Všechny fotografie a podklady pro text této stránky 
          poskytli Viktor a Robert Pončovi - firma Robert Ponča - Varhany, <a href="http://www.ponca-organs.com" target="_blank">www.ponca-organs.com</a>.</font></div></td>
    </tr>
  </table>
  <p align="center">&nbsp;</p>
</blockquote>
</body>
</html>
