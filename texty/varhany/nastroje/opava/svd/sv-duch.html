<html>

<!-- Mirrored from www.anatomie-varhan.cz/texty/varhany/nastroje/opava/svd/sv-duch.htm by HTTrack Website Copier/3.x [XR&CO'2014], Wed, 17 Jan 2024 09:15:50 GMT -->
<head>
<title>Opava - sv. Duch</title>
<meta http-equiv="Content-Type" content="text/html; charset=utf-8">
</head>

<body bgcolor="#CCBEAB">
<h1 align="center"><font color="#0000FF"><b>Varhany v chrámu sv. Ducha v Opavě</b></font></h1>
<h3 align="center"><font color="#0000FF"> <img src="smolka.html" width="66" height="62" align="absmiddle" alt="Václav Smolka">&nbsp;&nbsp;&nbsp;<a href="http://www.varhany.krnov.net/" target="_blank">Václav 
  Smolka</a>, Opus 5</font></h3>
<p align="center"><img src="celo.html" width="600" height="392" alt="Varhany Smolka, opus 5, chrám sv. Ducha v Opavě" name="celo"> 
</p>
<table width="680" border="0" align="center">
  <tr>
    <td><p align="justify">Nástroj v chrámu sv. Ducha vychází ze starých varhan, 
        postavených firmou bratří Riegerů v roce 1895. Nástroj byl v průběhu sta 
        let několikrát opravován a rozšiřován, část traktury byla mechanická, 
        část pneumatická a celek esteticky nesourodý. Proto byl nahrazen nástrojem 
        novým. Využita byla (po úpravách a částečné korekci umístění v rámci kůru) 
        původní varhanní skříň, nově byla do zábradlí kůru vestavěna zmenšená 
        skříň zadního pozitivu. </p>
      <p align="justify">Nástroj je v našem prostředí specifický jak po stránce 
        zvukové a dispoziční (blíží se nástrojům jihoněmeckého baroka s francouzskými 
        prvky se zvláštním zaměřením na zpěvnost a barevnost jednotlivých rejstříků 
        při zachování jejich dobré pojivosti), tak i po stránce varhanářské a 
        technické využitím velmi progresivních konstrukčních prvků.</p>
      <h3 align="justify"><font color="#0000FF">Dispozice:</font></h3>
</td>
  </tr>
</table>
<p align="center">&nbsp;</p>
<table width="49%" border="0" align="center">
  <tr> 
    <td colspan="2"> 
      <h3><font color="#000099">I. Manuál - Zadní pozitiv</font></h3>
    </td>
    <td width="6%">&nbsp;</td>
    <td colspan="2"> 
      <h3><font color="#000099">II. Manuál - Hlavní stroj</font></h3>
    </td>
  </tr>
  <tr> 
    <td width="36%"><b>Kryt</b></td>
    <td width="8%">8'</td>
    <td width="6%">&nbsp;</td>
    <td width="36%"><b>Principál</b></td>
    <td width="14%">16'</td>
  </tr>
  <tr> 
    <td width="36%"><b>Principál</b></td>
    <td width="8%">4'</td>
    <td width="6%">&nbsp;</td>
    <td width="36%"><b>Principál</b></td>
    <td width="14%">8'</td>
  </tr>
  <tr> 
    <td width="36%"><b>Flétna trubicová</b></td>
    <td width="8%">4'</td>
    <td width="6%">&nbsp;</td>
    <td width="36%"><b>Flétna trubicová</b></td>
    <td width="14%">8'</td>
  </tr>
  <tr> 
    <td width="36%"><b>Oktáva</b></td>
    <td width="8%">2'</td>
    <td width="6%">&nbsp;</td>
    <td width="36%"><b>Roh kamzičí</b></td>
    <td width="14%">8'</td>
  </tr>
  <tr> 
    <td width="36%"><b>Kvinta</b></td>
    <td width="8%">1<sup>1/3</sup>'</td>
    <td width="6%">&nbsp;</td>
    <td width="36%"><b>Oktáva</b></td>
    <td width="14%">4'</td>
  </tr>
  <tr> 
    <td width="36%"><b>Cimbál 4x</b></td>
    <td width="8%">1'</td>
    <td width="6%">&nbsp;</td>
    <td width="36%"><b>Fugara</b></td>
    <td width="14%">4'</td>
  </tr>
  <tr> 
    <td width="36%"><b>Roh křivý</b></td>
    <td width="8%">8'</td>
    <td width="6%">&nbsp;</td>
    <td width="36%"><b>Kvinta</b></td>
    <td width="14%">2<sup>2/3</sup>'</td>
  </tr>
  <tr> 
    <td width="36%"><b>Tremolo</b></td>
    <td width="8%">&nbsp;</td>
    <td width="6%">&nbsp;</td>
    <td width="36%"><b>Oktáva</b></td>
    <td width="14%">2''</td>
  </tr>
  <tr> 
    <td width="36%">&nbsp;</td>
    <td width="8%">&nbsp;</td>
    <td width="6%">&nbsp;</td>
    <td width="36%"><b>Mixtura 4-5x</b></td>
    <td width="14%">1<sup>1/3</sup>'</td>
  </tr>
  <tr> 
    <td width="36%">&nbsp;</td>
    <td width="8%">&nbsp;</td>
    <td width="6%">&nbsp;</td>
    <td width="36%"><b>Trompeta </b></td>
    <td width="14%">8'</td>
  </tr>
  <tr> 
    <td width="36%">&nbsp;</td>
    <td width="8%">&nbsp;</td>
    <td width="6%">&nbsp;</td>
    <td colspan="2"><b>Kornet 4x diskant (od c<sup>1</sup>) -</b></td>
  </tr>
  <tr> 
    <td width="36%">&nbsp;</td>
    <td width="8%">&nbsp;</td>
    <td width="6%">&nbsp;</td>
    <td colspan="2"> &nbsp;&nbsp;&nbsp;&nbsp;&nbsp;-&nbsp;&nbsp;&nbsp;4´+2 <sup> 
      2/3</sup>´+2´+1<sup> 3/5</sup>´ </td>
  </tr>
  <tr> 
    <td colspan="2"> 
      <h3><font color="#000099">III. Manuál - Horní stroj</font></h3>
    </td>
    <td width="6%"> 
      <h3><font color="#000099"></font></h3>
    </td>
    <td colspan="2"> 
      <h3><font color="#000099">Pedál</font></h3>
    </td>
  </tr>
  <tr> 
    <td width="36%"><b>Principál (dřevěný)</b></td>
    <td width="8%">8'</td>
    <td width="6%">&nbsp;</td>
    <td width="36%"><b>Principál</b></td>
    <td width="14%">16'</td>
  </tr>
  <tr> 
    <td width="36%"><b>Salicionál</b></td>
    <td width="8%">8'</td>
    <td width="6%">&nbsp;</td>
    <td width="36%"><b>Subbas</b></td>
    <td width="14%">16'</td>
  </tr>
  <tr> 
    <td width="36%"><b>Principál</b></td>
    <td width="8%">4'</td>
    <td width="6%">&nbsp;</td>
    <td width="36%"><b>Oktávbas</b></td>
    <td width="14%">8'</td>
  </tr>
  <tr> 
    <td width="36%"><b>Flétna</b></td>
    <td width="8%">4'</td>
    <td width="6%">&nbsp;</td>
    <td width="36%"><b>Burdon</b></td>
    <td width="14%">8'</td>
  </tr>
  <tr> 
    <td width="36%"><b>Nasard</b></td>
    <td width="8%">2<sup>2/3</sup>'</td>
    <td width="6%">&nbsp;</td>
    <td width="36%"><b>Oktáva</b></td>
    <td width="14%">4'</td>
  </tr>
  <tr> 
    <td width="36%"><b>Flétna (přefukující)</b></td>
    <td width="8%">2'</td>
    <td width="6%">&nbsp;</td>
    <td width="36%"><b>Flétna</b></td>
    <td width="14%">4'</td>
  </tr>
  <tr> 
    <td width="36%"><b>Tercie</b></td>
    <td width="8%">1<sup>3/5</sup>'</td>
    <td width="6%">&nbsp;</td>
    <td width="36%"><b>Pozoun</b></td>
    <td width="14%">16'</td>
  </tr>
  <tr> 
    <td width="36%"><b>Mixtura 4x</b></td>
    <td width="8%">1<sup>1/3</sup>'</td>
    <td width="6%">&nbsp;</td>
    <td width="36%">&nbsp;</td>
    <td width="14%">&nbsp;</td>
  </tr>
  <tr> 
    <td width="36%"><b>Hoboj</b></td>
    <td width="8%">8'</td>
    <td width="6%">&nbsp;</td>
    <td width="36%">&nbsp;</td>
    <td width="14%">&nbsp;</td>
  </tr>
  <tr> 
    <td width="36%"><b>Tremolo</b></td>
    <td width="8%">&nbsp;</td>
    <td width="6%">&nbsp;</td>
    <td width="36%">&nbsp;</td>
    <td width="14%">&nbsp;</td>
  </tr>
  <tr> 
    <td width="36%">&nbsp;</td>
    <td width="8%">&nbsp;</td>
    <td width="6%">&nbsp;</td>
    <td width="36%">&nbsp;</td>
    <td width="14%">&nbsp;</td>
  </tr>
  <tr> 
    <td width="36%"> 
      <h3><font color="#000099">Spojky</font></h3>
    </td>
    <td width="8%">&nbsp;</td>
    <td width="6%">&nbsp;</td>
    <td width="36%">&nbsp;</td>
    <td width="14%">&nbsp;</td>
  </tr>
  <tr> 
    <td width="36%"><b>I/II, III/II, I/P, II/P, III/P</b></td>
    <td width="8%">&nbsp;</td>
    <td width="6%">&nbsp;</td>
    <td width="36%">&nbsp;</td>
    <td width="14%">&nbsp;</td>
  </tr>
</table>
<p>&nbsp;</p><table width="680" border="0" align="center">
  <tr>
    <td><ul>
        <li>
          <div align="justify">Rozsah manuálů: C - a<sup>3</sup> (58 kláves), 
            rozsah pedálu: C-f<sup>1</sup> (30 kláves). Celkový počet rejstříků 
            34, počet píšťal 2422. </div>
        </li>
        <li>Paměťové kombinace 320x (5x64).</li>
        <li>
          <div align="justify">Tónová traktura mechanická, rejstříková mechanická 
            a elektrická (paměťové volné kombinace). </div>
        </li>
        <li>Ladění - nerovnoměrná temperatura Werckmeister III, a<sup>1</sup>=440Hz/15<sup>o</sup>C</li>
      </ul></td>
  </tr>
</table>
<p align="left">&nbsp;</p>
<table width="62%" border="0" align="center" height="517">
  <tr> 
    <td width="50%" height="486"> 
      <div align="center"><img src="polocelek.html" width="493" height="435"></div>
    </td>
  </tr>
  <tr> 
    <td width="50%"> 
      <div align="center"><font color="#000099"><b>Prostorové uspořádání nástroje 
        na kůru. </b></font> </div>
      <p>&nbsp;</p>
    </td>
  </tr>
</table>
<table width="680" border="0" align="center">
  <tr>
    <td><p align="justify">Varhany jsou situovány na západní kruchtě kostela. 
        Hrací stůl je vestavěn ve výklenku pod prospektem varhanní skříně, zadní 
        pozitiv v zábradlí je tak za zády varhaníka (odtud plyne i jeho název). 
        Abstrakty traktury a vzduchovod jsou k němu vedeny pod úrovní podlahy. 
        Prospekt původní skříně byl posunut o necelý metr dopředu, byl tak získán 
        prostor pro rozšíření varhan. I po úpravách zůstává na kůru dost místa 
        pro sbor či orchestr. </p>
      <p align="justify">Výjimečná (především v našich podmínkách) je zvolená 
        dispozice nástroje. Vychází z osvědčených dispozic barokních nástrojů 
        s jihoněmeckými a francouzskými vlivy. Při intonaci rejstříků spolupracoval 
        varhanář Václav Smolka s varhanářem Ferdinandem Stemmerem ze Švýcarska. 
        Nástroj staví na kontrastu jednotlivých strojů při zachování možnosti 
        jejich dobré pojivosti při sespojkování i zachování dobré sledovatelnosti 
        výrazných charakteristických hlasů při vícehlasé hře. Hlavní stroj obsahuje 
        tři skupiny rejstříků - kompletní principálovou řadu (úplná zvuková pyramida 
        od šestnáctistopého Principálu, přes základní osmistopý, čtyřstopou Oktávu, 
        Kvintu, dvoustopou Superoktávu až po čtyř až pětiřadou Mixturu. Šestnáctistopý 
        Principál se v našich varhanách této velikosti prakticky nevyskytuje.), 
        flétnové hlasy a jazýčkový hlas. Zajímavý je i Kornet v diskantu, umožňující 
        dvouhlasou hru i v rámci jednoho manuálu. Zvláštností třetího manuálu 
        - Horního stroje je velmi charakteristicky nosově intonovaný Nasard - 
        široký flétnový hlas v kvintové poloze, vycházející z francouzské intonační 
        praxe a krásně znějící smykavý Salicionál, jehož zvuk kupodivu nezaniká 
        ani při současné registraci více rejstříků a cvičené ucho jej rozezná 
        i v plénu. V Zadním pozitivu jsou pak situovány převážně úzké, tišší hlasy.</p>
</td>
  </tr>
</table>
<p>&nbsp;</p>
<table width="75%" border="0" align="center">
  <tr> 
    <td><img src="lavice.html" alt="Hrací stůl" width="391" height="600" hspace="10"></td>
    <td><img src="manubria.html" width="395" height="600" alt="Rejstříkové rukojeti - manubria"></td>
  </tr>
  <tr> 
    <td> 
      <div align="center"> <font color="#000099"><b>Hrací stůl varhan.</b></font></div>
    </td>
    <td> 
      <div align="center"> <font color="#000099"><b>Rejstříková manubria.</b></font></div>
    </td>
  </tr>
</table>
<table width="680" border="0" align="center">
  <tr>
    <td><div align="justify">Hrací stůl - místo, odkud varhaník celý nástroj ovládá. 
        Uspořádání hracího stolu vychází ze zažité praxe, manubria rejstříkových 
        táhel jsou umístěny po jeho stranách, ovládací tlačítka paměťových kombinací 
        pod prvním a nad třetím manuálem (včetně indikačních prvků a displeje 
        registračního počítače). Osvětlení notového stojanu a pedálnice spolu 
        se stavitelnou lavicí varhaníka jsou dnes již samozřejmostí, nezvyklé 
        až nadstandardní je ale dodatečné vybavení, které je běžnému zraku skryto 
        ve skříni. Rejstříková traktura umožňuje dvojí ovládání - klasické ruční, 
        vytažením rejstříkové rukojeti a elektrické, pomocí počítačových paměťových 
        kombinací (se zachováním možnosti kdykoliv, i během hry, registrovat ručně). 
        Elektrický pohon registrace využívá celé řady netradičních technických 
        řešení a progresivních konstrukčních prvků (přesuvné tažné magnety s elektronicky 
        řízeným dynamickým rozběhem a bržděním, magnetická aretace polohy manubrií...). 
        Výsledkem je nejenom velmi příjemné a intuitivní ovládání (včetně např. 
        vizuální kontroly zapnutých rejstříků ve zvolené kombinaci automatickým 
        přestavěním manubrií), ale také velmi přesný a především až překvapivě 
        tichý chod rejstříkové traktury i vlastních zásuvek ve vzdušnici. I při 
        současné změně většího počtu rejstříků je jejich pohyb slyšitelný jen 
        v bezprostředním okolí nástroje zatímco dole, v prostoru kostela, je prakticky 
        nepostřehnutelný.</div></td>
  </tr>
</table>
<p>&nbsp;</p>
<table width="54%" border="0" align="center">
  <tr>
    <td><img src="stul-2.html" width="600" height="396"></td>
  </tr>
  <tr>
    <td>
      <div align="center"><font color="#000099"><b>Celkový pohled na hrací stůl 
        varhan zepředu.</b></font></div>
    </td>
  </tr>
</table>
<p>&nbsp;</p><table width="74%" border="0" align="center" height="333">
  <tr> 
    <td rowspan="2" valign="bottom" height="496"> 
      <div align="center"><a href="traktura%20velka.html" target="_blank"><img src="traktura.html" width="396" height="600" alt="Traktura a mechanika hracího stolu (po kliknutí zvětšený obrázek -85kB)" border="0" hspace="10"></a></div>
    </td>
    <td width="50%" valign="bottom" height="330"><img src="mechanika.html" width="400" height="307" vspace="20" alt="Detail rejstříkové traktury"></td>
  </tr>
  <tr> 
    <td width="50%" valign="bottom" height="248"><img src="hridelky.html" width="400" height="264" alt="Detail hřídelek na hřídelnici."></td>
  </tr>
  <tr> 
    <td width="50%" height="75"> 
      <div align="center"><font color="#000099"><b>Mechanika hracího stolu a traktura 
        uvnitř skříně varhan. Hřídelová deska, v pozadí měch.</b></font></div>
    </td>
    <td width="50%" height="75"> 
      <div align="center"><font color="#000099"><b>Detail rejstříkové traktury 
        a hřídelek s raménky na hřídelové desce.</b></font></div>
    </td>
  </tr>
</table>
<p>&nbsp;</p><table width="680" border="0" align="center">
  <tr>
    <td><p align="justify">Srdcem varhan je vzdušnice. Dnes již téměř vždy stavěná 
        zásuvková vzdušnice obsahuje u těchto varhan řadu vylepšení a patentů. 
        Varhany jsou živý organismus, který musí přežít staletí a přitom obstát 
        v mnoha zkouškách. Všichni varhanáři přejímají od svých předchůdců základní 
        osvědčené postupy a principy, které ale doplňují o nové, zdokonalující 
        prvky a komponenty. Nejinak je tomu i u těchto varhan. Příkladem může 
        být použití samostatných regulátorů tlaku pro každý ze čtyř strojů, výsledkem 
        je možnost použití optimálního tlaku pro každý z nich individuálně. Patentované 
        řešení řízení tlaku ve vzdušnicích zajišťuje jeho stabilizaci, tlak je 
        tak konstantní při hře na jeden rejstřík i při plénu či tutti, což silně 
        přispívá k příznivému zvukovému dojmu z varhan jako celku. Další vylepšení 
        najdeme na ventilech, speciální úpravy umožnily zrovnoměrnění ovládacích 
        sil v celém rozsahu manuálu a zvýraznění bodu odtrhu ventilu (druckpunkt) 
        na klávese. Jeho zřetelné vyjádření při stisku klávesy cítí hráč v prstech 
        a vnímá jej jako okamžik otevření/zavření ventilu, což je špičkovými hráči 
        velmi ceněná vlastnost, přispívající k oblíbenosti mechanických varhan 
        (na rozdíl od pneumatických a elektrických systémů, kde se sepjetí hráče 
        s nástrojem stírá &quot;posilovačem&quot; traktury). Agregáty tremulátorů 
        jsou ve srovnání s běžně používanými konstrukcemi také velmi tiché.</p>
      <p align="justify">Spojení mezi vzdušnicí a hracím stolem zprostředkovává 
        traktura. Hrací - tónová - je čistě mechanická s dřevěnými úhelníky, raménky 
        a abstrakty a kovovými hřídelemi (kovová je i část abstraktů a mechaniky 
        spojek v hracím stole). Její precizní provedení zajišťuje jak snadné a 
        přesné ovládání, tak i spolehlivý chod při značných změnách teploty a 
        vlhkosti v prostoru kostela. Regulační prvky traktury jsou dobře přístupné, 
        při konstrukci a projektování cest vedení traktury bylo pamatováno i na 
        cestičky a lavičky pro obsluhu. Zvláštností traktury je vtipné a důmyslné 
        řešení spojek, ovládací síla se při sespojkování všech třech manuálů neztrojnásobí, 
        ale zvýší se jen asi na jedenapůlnásobek. Je tím pro varhaníka zachován 
        pocit současného ovládání více strojů bez nepříjemného ztížení ovládání. 
        Je toho docíleno speciálním řešením pomocí pák s nerovnoměrnými převody 
        a zvláštní úpravou ventilů ve vzdušnici.</p>
</td>
  </tr>
</table>
<p>&nbsp;</p>
<table width="31%" border="0" align="center">
  <tr>
    <td><img src="ventilator.html" width="329" height="500" alt="Ventilátor"></td>
  </tr>
  <tr>
    <td>
      <div align="center"><b><font color="#000099">Ventilátor.</font></b></div>
    </td>
  </tr>
</table>
<p>&nbsp;</p>
<table width="680" border="0" align="center">
  <tr>
    <td><div align="justify">Ventilátor varhan je umístěn v samostatné kalkovně 
        v prostoru kaple za varhanami. Výhodou tohoto uspořádání je prakticky 
        bezhlučný chod. Vzhledem k poměrům v místní elektrické síti je motor ventilátoru 
        (výrobek Rieger z cca padesátých let minulého století) doplněn o stupňové 
        spouštění. Aby nebyly varhany rozlaďovány vzduchem s jinou teplotou a 
        vlhkostí, než je v prostoru kůru, je vzduch do ventilátoru nasáván z prostoru 
        varhan. V blízkosti ventilátoru je rovněž zdroj 24V= pro napájení elektromagnetů 
        rejstříkové traktury. Registrační počítač je umístěn ve skříni varhan 
        (průmyslový mikropočítačový systém se speciálními I/O kartami pro přímé 
        ovládání magnetů).</div></td>
  </tr>
</table>
<p>&nbsp;</p>
<table width="75%" border="0" align="center">
  <tr> 
    <td><img src="pistaliste1.html" alt="Píšťaliště varhan v prostoru za prospektem." width="395" height="600" hspace="10"></td>
    <td><img src="pistaliste2.html" width="394" height="600" alt="Píšťaliště zboku."></td>
  </tr>
  <tr> 
    <td> 
      <div align="center"><font color="#000099"><b>Píšťaliště varhan - pohled 
        směrem k prospektu.</b></font></div>
    </td>
    <td> 
      <div align="center"><font color="#000099"><b>Píšťaliště - boční pohled.</b></font></div>
    </td>
  </tr>
</table>
<p>&nbsp;</p><table width="680" border="0" align="center">
  <tr>
    <td><p align="justify">Další důležitou částí varhan jsou píšťaly - vlastní 
        zdroje zvuku. Většina rejstříků je po vzoru jihoněmeckých barokních varhan 
        vystavěna na kovových píšťalách (varhanní kov), dřevěné jsou jen charakteristické 
        rejstříky (až na jednu zdůvodněnou vyjímku není použito úsporné smíšené 
        konstrukce dřevo-kov). Píšťaly II. a III.manuálu jsou na dělených vzdušnicích 
        umístěny netradičně nesouměrně vzhledem k posuvu těchto vzdušnic směrem 
        doprava vůči souměrnému prospektu. Tóny však v duchu barokních tradic 
        sledují uspořádání prospektových píšťal, takže je možné hovořit o dělení 
        na bas a diskant. Dělené pedálové vzdušnice již mají klasické dělení na 
        “C“ a “Cis“ stranu, přičemž nejdelší rejstříky Principál 16´a Pozoun 16´ 
        mají svou maximálně sníženou vzdušnici v zadní části nástroje, nepřevyšují 
        tedy při čelním pohledu prospekt. Vzdušnice II.+III.manuálu a hlavní pedálová 
        vzdušnice jsou ve výšce cca 2m nad podlahou kůru. Ze zvukových a prostorových 
        důvodů je rejstřík II.manuálu Kornet 4x usazen po způsobu francouzských 
        barokních varhan na vyvýšených píšťalnicích (viz obrázek &quot;píšťaliště 
        varhan - pohled směrem k prospektu&quot; - levá fotografie nad tímto textem). 
        Horní pole prospektu jsou původní němá a mají pouze dekorační funkci. 
      </p>
      <p align="justify">I tady bylo při konstrukci pamatováno na údržbu. Středem 
        píšťaliště vede dostatečně široký křížový můstek (chodník v modrošedé 
        barvě na obrázcích). Ladění je tak dostatečně pohodlné, všechny píšťaly 
        jsou v dosahu bez nutnosti vystěhování částí rejstříků pro umožnění přístupu 
        k jiným. To je prvek, na který nebylo u většiny jiných varhan pamatováno 
        a který velmi ocení především příští generace. Vždyť naladit některé starší 
        a především přestavované a doplňované varhany je mnohdy rébus i pro trpaslíka 
        či akrobata, natož pro normálně rostlého a neohrabaného člověka.</p>
</td>
  </tr>
</table>
<p>&nbsp;</p>
<table width="74%" border="0" align="center" hspace="10">
  <tr>
    <td><img src="prospekt.html" width="396" height="600" alt="Prospektové píšťaly." hspace="20"></td>
    <td><img src="pistalky.html" width="397" height="600" alt="Nejmenší píšťalky ve smíšených hlasech."></td>
  </tr>
</table>
<p align="center">&nbsp;</p>
<hr>
<p align="center">&nbsp;</p>
<table width="54%" border="0" align="center">
  <tr>
    <td><img src="pozitiv.html" width="600" height="372" alt="Pohled do pozitivu."></td>
  </tr>
  <tr>
    <td>
      <div align="center"><b><font color="#000099">Pohled do odkrytovaného Zadního 
        pozitivu.</font></b></div>
    </td>
  </tr>
</table>
<p>&nbsp;</p><table width="680" border="0" align="center">
  <tr>
    <td><p align="justify">Další zvláštností varhan je Zadní pozitiv - samostatně 
        stojící, do zábradlí varhanní kruchty situovaná skříň se sedmi, převážně 
        tiššími rejstříky. Kdysi samozřejmá součást prakticky všech barokních 
        varhan se totiž u nově postavených varhan dnes již nevyskytuje, naopak 
        - u mnoha rekonstrukcí starých nástrojů se jeho funkce ruší a nevyužívá. 
        Nahrazuje se mnohdy disponováním &quot;pozitivu&quot;, jako samostatného 
        stroje přímo ve skříni varhan, zpravidla nad vzdušnicí hlavního stroje. 
        To ale bude vždy jen náhražka, charakteristický zvuk pozitivu je tvořen 
        nejenom správnou volbou a intonací použitých rejstříků, ale taky prostorovým 
        uspořádáním v rámci poslechového prostoru, jen vysunutý pozitiv totiž 
        může zajistit možnost jeho sólového využití s doprovodem zbylých strojů, 
        aniž by úzce menzurované a jemné hlasy zanikaly ve výsledném zvuku.</p>
      <p align="justify">Skříň pozitivu byla architektonicky sladěna s prospektem 
        varhanní skříně a vsazena do výřezu v zábradlí kůru. Ztísněný prostor 
        (především výška) si vynutily několik úprav, výsledkem je opět využití 
        několika nových nápadů a netradičních řešení. Jak je patrné z pohledu 
        do odkrytovaného pozitivu, přístup ke všem ladícím i regulačním prvkům 
        je opět pohodlný. Vlevo je stojatý regulační měch, v popředí ventilová 
        komora vzdušnice (vzhledem k nízké světlé výšce prostoru pod podlahou 
        umístěna na výšku). Kuriózní je i princip regulace napětí traktury pozitivu 
        - vzhledem ke ztíženému přístupu ji nebylo možné zahrnout k zařízením 
        v hracím stole a při malém prostoru mezi vzdušnicí pozitivu a podlahou 
        (vrchem klenby pod podlahou kůru) nezbyl prostor pro klasické řešení. 
        Bylo tedy sáhnuto k unikátní konstrukci - šroubovému přesouvání celé vzdušnice 
        pozitivu v potřebném rozsahu pro regulaci. </p>
      <p align="justify">Skříň s ovládacími magnety rejstříkové traktury (zásuvek) 
        je situována vpravo na boku skříně pozitivu. Propojení vzdušnice s prospektovými 
        píšťalami je pomocí plastových konduktů, ostatní píšťaly stojí přímo v 
        píšťališti. </p>
      <p align="justify"><i>Varhany v chrámu sv. Ducha představují příklad velmi 
        moderně řešených varhan, vycházejících přitom z osvědčených barokních 
        dispozic. Příkladné je i sladění s liturgickým prostorem a potřebami. 
        Využití nejmodernějších poznatků a vlastních patentů varhanářem přispívá 
        k příjemnému a snadnému ovládání nástroje při zachování možnosti manuálního 
        ovládání (kdo nechce využívat elektroniku a registrační počítač, nemusí, 
        aniž by byla jakkoliv ochuzena zvuková stránka nástroje).</i></p>
</td>
  </tr>
</table>
<p>&nbsp;</p>
<p align="left">&nbsp;</p>
<table width="75%" border="0" align="center">
  <tr> 
    <td width="48%"><img src="interier.html" width="396" height="600" alt="Pohled do hlavní lodi chrámu."></td>
    <td width="52%"><img src="kostel.html" width="401" height="600" hspace="20" alt="Západní portál chrámu (okno za varhanami)."></td>
  </tr>
  <tr> 
    <td width="48%"> 
      <div align="center"><font color="#000099"><b>Interiér chrámu sv. Ducha v 
        Opavě</b></font></div>
    </td>
    <td width="52%"> 
      <div align="center"><b><font color="#000099">Západní portál</font></b></div>
    </td>
  </tr>
</table>
<p>&nbsp;</p><table width="680" border="0" align="center">
  <tr>
    <td><div align="justify">Kostel sv. Ducha s minoritským klášterem - jednolodní 
        stavba se severní věží, protáhlým, polygonálně uzavřeným presbytářem a 
        bočními kaplemi. Stavba je sklenuta valenými klenbami s výsečemi. První 
        ověřená zpráva o minoritském klášteře pochází z roku 1269, obvodové zdi 
        kostela byly postaveny v osmdesátých letech 13. století, ve třicátých 
        letech 14. století k nim byly přistavěny presbytář a věž. Přistavěná západní 
        část a klenby spolu se zvlněným průčelím jsou barokní a pocházejí zroku 
        1741. Klenba kůru a hudební kruchta pocházejí z počátku století dvacátého. 
        Kostel byl hlavním pohřebištěm opavských Přemyslovců. K jižní straně kostela 
        přiléhá rozsáhlý komplex budov dvoupatrového konventu s rajským dvorem, 
        středověká část vznikla koncem 14. století, barokní přístavby pak v letech 
        1735-58.</div></td>
  </tr>
</table>
<p>&nbsp;</p>
<table width="56%" border="0" align="center">
  <tr> 
    <td> 
      <div align="center"><img src="klaster.html" width="600" height="392" alt="Komplex minoritského kláštera s chrámem sv. Ducha v Opavě"></div>
    </td>
  </tr>
  <tr> 
    <td> 
      <div align="center"><b><font color="#000099">Pohled na komplex minoritského 
        kláštera od jihozápadu</font></b></div>
    </td>
  </tr>
</table>
<hr>
<p>&nbsp;</p>
<p align="center"><a href="http://www.volny.cz/artthon" target="_blank"><img src="festival/images2002/image002.jpg" width="228" height="249" alt="Artthon - informace o festivalech varhanní hudby naleznete na konci stránky..." border="0"></a></p>
<p align="center"><a href="festival/Plakat2002.html"><b><font face="Georgia, Times New Roman, Times, serif" color="#000099">Varhaníci 
  Opavy - II. Mezinárodní festival barokní hudby</font></b></a> (2002)</p>
<p align="center"><a href="http://www.volny.cz/artthon/festival/Plakat2003.htm" target="_blank"><b><font color="#000099" face="Georgia, Times New Roman, Times, serif">III. 
  Mezinárodní varhanní festival barokní hudby </font></b></a>(2003)</p>
<p align="center"><a href="http://www.volny.cz/artthon/festival/program2004/program2004.htm" target="_blank"><font color="#000099" size="+1" face="Georgia, Times New Roman, Times, serif"><strong>IV. 
  Mezinárodní varhanní festival barokní hudby</strong></font></a> (2004)</p>
<p>&nbsp;</p><hr>
<p align="left"><font size="-1">Poděkování - autor stránek děkuje panu <a href="http://www.varhany.krnov.net/" target="_blank">Václavu 
  Smolkovi</a>, varhanáři a panu <a href="http://www.volny.cz/artthon/" target="_blank">Tomáši 
  Thonovi</a>, varhaníkovi za umožnění prohlídky varhan a velmi obsáhlé informace 
  o nástroji. </font></p>
<p align="center"><a href="javascript:history.go(-1);"><img src="left.gif" width="27" height="30" border="0" align="texttop"></a> 
  &nbsp;&nbsp;&nbsp;</p>
<p>&nbsp;</p>
<p>&nbsp;</p>
<p align="left">&nbsp;</p>
</body>

<!-- Mirrored from www.anatomie-varhan.cz/texty/varhany/nastroje/opava/svd/sv-duch.htm by HTTrack Website Copier/3.x [XR&CO'2014], Wed, 17 Jan 2024 09:16:04 GMT -->
</html>
