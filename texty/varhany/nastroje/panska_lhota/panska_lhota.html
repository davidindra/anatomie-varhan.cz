<html>
<head>
<title>Varhany v kostele sv. Antonína Paduánského v Panské Lhotě</title>
<meta http-equiv="Content-Type" content="text/html; charset=utf-8">
</head>

<body bgcolor="#EFFFFF">
<table width="680" border="0" align="center">
  <tr>
    <td><div align="center"><font face="Georgia, Times New Roman, Times, serif" size=6 color="#000080"><strong>Varhany 
        v&nbsp;kostele sv. Antonína Paduánského v Panské Lhotě</strong></font></div></td>
  </tr>
</table>
<p align="center"><font face="Georgia, Times New Roman, Times, serif" size=6 color="#000080"></font></p>
<table width="680" border="0" align="center">
  <tr>
    <td><h2 align="left"><img src="foto/kostel.jpg" width="176" height="250" align="left" alt="Kostel sv. Antonína Paduánského"><br>
        <font face="Times New Roman, Times, serif"><b>Z historie kostela a varhan</b></font></h2>
      <p align="justify"><font face="Times New Roman, Times, serif">Filiální kostel 
        sv. Antonína Paduánského v Panské Lhotě byl po jedenácti letech stavby 
        v době roboty dokončen roku 1841. Do nově postaveného kostela však tehdy 
        nebyly pořízeny také nové varhany, ale byly sem přemístěny starší varhany 
        z roku 1817 z některého jihlavského kostela nebo kaple, jak tomu nasvědčuje 
        záznam uvnitř varhanní skříně.</font> <font face="Times New Roman, Times, serif">V 
        roce 1955 byl tento historický nástroj velmi necitelným zásahem Dřevopodniku 
        města Brna zlikvidován. Ponechána byla jen varhanní skříň, do níž byl 
        postaven už tehdy málo funkční a varhanářsky bezcenný nástroj, vyřazený 
        z kostela v Trnavě u Třebíče. Z původního píšťalového fondu byly ponechány 
        pouze prospektové píšťaly čelní stěny varhan, tyto však byly zaslepeny, 
        takže po 45 let tvořily jen dekoraci bez možnosti zvukového využití. Dne 
        25.&nbsp;února&nbsp;2000 byl tento nefunkční nástroj vymontován. Při demontáži 
        nebylo prakticky nutné použít nářadí, protože všechno bylo velmi silně 
        zdevastováno červotočem a dřevěné části se samy rozpadly.</font> </p>
</td>
  </tr>
</table>
<p align="left">&nbsp;</p>
            <table width="150" border="0" align="center">
  <tr>
    <td>
      <div align="center"><img src="foto/prospekt2.jpg" width="375" height="250" alt="Varhany v Panské Lhotě"></div>
    </td>
  </tr>
  <tr>
    <td height="28">
      <p align="center"><font face="Times New Roman, Times, serif" size="-1"><b><font color="#0000FF">Prospekt 
        varhan</font></b></font></p>
    </td>
  </tr>
</table>
<div align="center"></div>
<table width="680" border="0" align="center">
  <tr>
    <td><h2 align="justify"><font face="Times New Roman, Times, serif"><b>Nový 
        nástroj</b></font><font face="Times New Roman, Times, serif"><b></b></font></h2>
      <p align="justify"><font face="Times New Roman, Times, serif">Jedná se o 
        pětirejstříkový pozitiv se zavěšeným, tj. spojkovým pedálem. Nástroj je 
        postaven na zásuvkové vzdušnici s mechanickou hrací i rejstříkovou trakturou 
        a kovovými abstrakty. Obsahuje zásobní měch se zařízením pro automatickou 
        regulaci tlaku vzduchu. Hrací stůl je jednomanuálový, vestavěný do zadní 
        stěny varhanní skříně. Manuál má 49 kláves (tónový rozsah C - c<sup>3</sup>), 
        pedál má 27 kláves (tónový rozsah C -d<sup>1</sup>). Zadní stěna varhanní 
        skříně, hrací stůl, pedál a varhanní lavice jsou zhotoveny z dubového 
        dřeva a ponechány v přírodním odstínu.</font> </p>
</td>
  </tr>
</table>
<h2>&nbsp;</h2>
<table width="433" border="0" height="282" align="center">
  <tr>
    <td width="178">
      <div align="center"><img src="foto/hraci_stul.jpg" width="175" height="250" alt="Nový hrací stůl"></div>
    </td>
    <td width="34">&nbsp;</td>
    <td width="207">
      <div align="center"><img src="foto/devastace.jpg" width="176" height="250" alt="Zdevastované píšťaliště"></div>
    </td>
  </tr>
  <tr>
    <td width="178">
      <div align="center"><font face="Times New Roman, Times, serif" size="-1" color="#0000FF"><b>Nový 
        hrací stůl</b></font></div>
    </td>
    <td width="34">&nbsp;</td>
    <td width="207">
      <div align="center"><font face="Times New Roman, Times, serif" size="-1" color="#0000FF"><b>Zdevastované 
        píšťaliště starých varhan</b></font></div>
    </td>
  </tr>
</table>
<div align="center"></div>
<table width="680" border="0" align="center">
  <tr>
    <td><h2 align="justify"><font face="Times New Roman, Times, serif"><b>Dispozice 
        varhan</b></font></h2>
      <h2 align="justify"><font size="2" face="Times New Roman, Times, serif"><b><font size="4">Manuál&#9;C-c<sup>3</sup>:</font></b><font size="4">&#9;</font>&#9;</font></h2>
      <div align="justify">
        <ol>
          <li><font face="Times New Roman, Times, serif">Copula maior 8'</font></li>
          <li><font face="Times New Roman, Times, serif">&#9;&#9;&#9;Copula minor 
            4'</font></li>
          <li><font face="Times New Roman, Times, serif">&#9;&#9;&#9;Principal 
            4'</font></li>
          <li><font face="Times New Roman, Times, serif">&#9;&#9;&#9;Octava 2'</font></li>
          <li><font face="Times New Roman, Times, serif">&#9;&#9;&#9;Quinta 1<sup>1/3</sup>'<br>
            </font></li>
        </ol>
      </div>
      <p align="justify"><font size="4" face="Times New Roman, Times, serif"><b>Pedál 
        C-d<sup>1</sup>:</b></font><font size="2" face="Times New Roman, Times, serif"><b><br>
        </b>&#9;</font><font face="Times New Roman, Times, serif">Nemá samostatný 
        hlas, je tvořen pouze trvalou spojkou s manuálem.</font> <br>
        <font face="Times New Roman, Times, serif">Rejstříky se zapínají a vypínají 
        pomocí dřevěných manubrií - táhel po boku hracího stolu.</font> </p>
      <h2 align="justify"><b><font face="Times New Roman">Vzduchové hospodářství</font></b></h2>
      <p align="justify"><font face="Times New Roman">Byl ponechán stávající elektrický 
        ventilátor a čerpací měch, protože obojí byly v dobrém stavu. Při stavbě 
        varhan byla rozebrána část podlahy na kůru a vzduchovod mezi měchem a 
        varhanami, původně vedený po povrchu, byl uložen do prostoru pod podlahou. 
        Po montáži byla podlaha dána do původního stavu.</font> </p>
      <h2 align="justify"><b><font face="Times New Roman">Píšťaly</font></b></h2>
</td>
  </tr>
</table>
<h2>&nbsp;</h2>
  <table width="306" border="0" align="center">
  <tr> 
    <td width="175"><img src="foto/nove_pistaliste.jpg" width="175" height="250" alt="Píšťaly"></td>
    <td width="10">&nbsp;</td>
    <td width="360"><img src="foto/pistaliste.jpg" width="369" height="250" alt="Píšťaly"></td>
  </tr>
  <tr> 
    <td width="175"> 
      <div align="center"><font face="Times New Roman, Times, serif" size="-1" color="#0000FF"></font></div>
    </td>
    <td width="10">&nbsp;</td>
    <td width="360"><font face="Times New Roman, Times, serif" size="-1" color="#0000FF"><b>Pohledy 
      do píšťaliště po opravě</b></font></td>
  </tr>
</table>
<table width="680" border="0" align="center">
  <tr>
    <td><p align="justify"><font face="Times New Roman, Times, serif">Nástroj 
        obsahuje cekem 245 píšťal, z tohoto počtu je 80% z vysokoprocentního cínu, 
        zbývajících 20% jsou píšťaly dřevěné. Za velmi dobrý přínos lze považovat, 
        že se podařilo zrestaurovat a po mnoha desetiletích znovu oživit historické 
        píšťaly v prospektu, takže dnes opět hrají. Tyto píšťaly pocházejí z původního 
        nástroje z roku 1817. Na několika z nich byly nalezeny vyryté nápisy, 
        psané češtinou 19. století:</font></p>
      <div align="justify">
        <blockquote> 
          <ul>
            <li><font face="Times New Roman">Píšťala "C": &#9;Anton Kleyn - Kudmistr 
              zasadil tuto prwnj Trauba (tj. píšťalu) k slávě Boží dne 19. listopadu 
              1817 Tomáš Muryc, Matěj Bartussek - obecnj hospodárj</font></li>
            <li><font face="Times New Roman">Píšťala "D": &#9;František Kocián, 
              učitel ve Lhotě dne 27. května 1895 Georg Sklenarž - Richter (rychtář)</font></li>
            <li><font face="Times New Roman">Píšťala "E": &#9;Jakob Kugler - Konssel 
              (konšel), Franz Ottava, Georg Doležal, Georg Ježek, Georg Jedonek 
              a Johan Ssiler</font></li>
            <li><font face="Times New Roman">Píšťala "F": &#9;Franz Mussil, der 
              Zeit Rector Chory (jedná se o známého varhaníka brněnské katedrály 
              na Petrově)</font></li>
            <li><font face="Times New Roman">Píšťala "Fis": &#9;Anton Sstastny 
              a Joseph Valer - sousedi, Georg Raynhost, Franz Vaschek líčil tento 
              kostel 1829</font></li>
            <li><font face="Times New Roman">Píšťala "G": &#9;Mathyaš Jablonsky 
              - Pfarer (farář), Johan Boroz - Kaplan</font></li>
            <li><font face="Times New Roman">Píšťala "Gis": &#9;Franz Hassek, 
              Jiří Hlinirský dali kostelíčku 1829</font></li>
          </ul>
        </blockquote>
      </div>
      <p align="justify"><font face="Times New Roman, Times, serif">S výjimkou 
        Františka Kociána, učitele ve Lhotě a Františka Musila, brněnského varhaníka 
        se s naprostou jistotou jedná o občany Jihlavy, neboť v té době kostel 
        v Panské Lhotě ještě neexistoval.</font></p>
      <h2 align="justify"><b><font face="Times New Roman">Varhanní skříň</font></b></h2>
      <p align="justify"><font face="Times New Roman, Times, serif">Velmi pěkná, 
        pozdně klasicistní dvouvěžová skříň se středním třídílným mezipolem pochází 
        z roku 1817, nápis o tomto datu se nachází uvnitř skříně pod prospektovými 
        píšťalami. Tato skříň kupodivu nebyla napadena červotočem, přesto však 
        byla při opravě preventivně ošetřena přípravkem proti dřevokaznému hmyzu 
        dne 4.&nbsp;července 2000. Vyřezávané ozdoby v horní části prospektu sice 
        napadeny byly, podařilo se je však odborně zrestaurovat a po zpevnění 
        byly nově vyzlaceny plátkovým zlatem o ryzosti 24 karátů. Vnitřní protilehlé 
        stěny obou věží skříně byly z akustických důvodů opatřeny dřevěnou mřížkou.</font></p>
</td>
  </tr>
</table>
<p align="JUSTIFY">&nbsp;</p>
<table width="561" border="0" align="center">
  <tr>
    <td width="250">
      <div align="center"><img src="foto/Stroj.jpg" width="250" height="170" alt="Stroj"></div>
    </td>
    <td width="12">&nbsp;</td>
    <td width="239"> 
      <div align="center"><img src="foto/Vzdusnice.jpg" width="250" height="170" alt="Vzdušnice"></div>
    </td>
  </tr>
  <tr>
    <td width="250">
      <div align="center"><font face="Times New Roman, Times, serif" size="-1" color="#0000FF"><b>Nový 
        stroj ve skříni</b></font></div>
    </td>
    <td width="12">&nbsp;</td>
    <td width="239">
      <div align="center"><font face="Times New Roman, Times, serif" size="-1" color="#0000FF"><b>Pohled 
        na vzdušnici seshora</b></font></div>
    </td>
  </tr>
</table>
<table width="680" border="0" align="center">
  <tr>
    <td><h2><b><font face="Times New Roman, Times, serif">Realizace stavby</font></b></h2>
      <p align="justify"><font face="Times New Roman">Stavba varhan proběhla ve 
        dnech 29. srpna až 1. září 2000. Varhany opus 5 zkonstruoval a postavil 
        Jiří Vaculín, varhanář ve Vsetíně, restaurování a zlacení ozdob zajistil 
        Martin Lička, varhanář v Trutnově, návrh a rejstříkovou dispozici provedl 
        Jan Marek, ředitel kůru v Ostravě - Zábřehu. </font></p>
      <hr> <h2><b><font face="Times New Roman">Poděkování</font></b></h2>
      <p align="justify"><font face="Times New Roman, Times, serif">Velký dík 
        patří důstojnému panu faráři P. Jaroslavu Svobodovi z <a href="http://www.brtnice.cz" target="_blank">Brtnice</a> 
        pro jeho velké pochopení a podporu při stavbě. Rovněž patří poděkování 
        farníkům z Panské Lhoty a všem ostatním, kteří se na tomto díle finančně 
        i jinak účastnili.</font></p>
      <p align="center"><font face="Times New Roman, Times, serif"><b>Bohu díky!</b></font></p>
</td>
  </tr>
</table>
<h2>&nbsp;</h2>
<table width="300" border="0" align="center">
  <tr>
    <td>
      <div align="center"><img src="foto/sveceni.jpg" width="365" height="250" alt="Svěcení varhan"></div>
    </td>
  </tr>
  <tr>
    <td>
      <div align="center"><font face="Times New Roman, Times, serif" size="-1" color="#0000FF"><b>Svěcení 
        varhan 28. října 2000</b></font></div>
    </td>
  </tr>
</table>
<hr>
<table width="680" border="0" align="center">
  <tr>
    <td><p><font face="Times New Roman, Times, serif">Panská Lhota / Ostrava září 
        Jubilejního roku 2000 Jan Marek</font></p>
      <p>&nbsp;</p>
      <blockquote> 
        <p align="justify"><a href="lhota-01.mp3"><img src="foto/nota.gif" width="30" height="40" align="middle" border="0"></a><font face="Times New Roman, Times, serif">Henry 
          Purcell: <a href="lhota-01.mp3">Trumpet tune and air</a>. (MP3 - 1,2MB 
          - 1:53) <font size="-2">Nahráno na slavnostním koncertě při svěcení 
          varhan 28.10.2000, hraje Jan Marek.</font></font></p>
      </blockquote>
</td>
  </tr>
</table>
<p>&nbsp;</p>
<blockquote>&nbsp;</blockquote>
</body>
</html>
