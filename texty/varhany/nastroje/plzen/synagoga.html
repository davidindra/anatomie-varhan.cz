<html>
<head>
<title>Varhany ve Velké synagoze v Plzni</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFEF">
<div align="center">
  <p><font face="Times New Roman, Times, serif" size="6" color="#000080"><b>Varhany 
    ve Velké synagoze v Plzni</b></font></p>
  <p align="center"><img src="celek.jpg" width="420" height="600" alt="Celkový pohled na varhany"></p>
  <table width="680" border="0" align="center">
    <tr>
      <td><p align="justify">Varhany v plzeňské synagoze byly postaveny roku 1890 
          bratry Braunerovými z Uničova. Nástroj má tři manuály a pedál, udávaná 
          romantická dispozice odpovídá době jeho vzniku. Varhany měly (vzhledem 
          k současnému stavu nástroje - viz. dále - jen odhadem podle hracího 
          stolu) celkem přes 30 rejstříků, rozsah manuálů C - f<sup>3</sup>, rozsah 
          pedálu C - dis<sup>1</sup>. Varhany mají pneumatickou trakturu (jedná 
          se o jednu z prvních konstrukcí tohoto typu u nás) a smíšenou konstrukci 
          vzdušnic. Nástroj v sobě skrývá mnoho pozurohodností, bratři BraBraunerové 
          byli vyhlášeni svým novátorstvím, ve svých nástrojích často experimentovali 
          a prosazovali mnoho nových postupů i řešení (právě v těchto varhanách 
          najdeme např. trojboké dřevěné píšťaly, skládané do řady s lábii střídavě 
          dopředu a dozadu, cílem byla značná úspora místa i při poměrně široké 
          menzuře). </p>
        <p align="justify">Nástroj je umístěn na varhanním kůru v přední části 
          hlavní lodi synagogy v prostoru nad svatostánkem. Je rozdělen do dvou 
          samostatně stojících skříní (zcela oddělená C a Cis strana nástroje) 
          se čtvercovým půdorysem 2,5x2,5m. Každá ze skříní má dva prospekty - 
          větší, složený ze tří polí na přední a menší s jedním polem píšťal na 
          vnitřní straně (zde byly obě krajní pole kryty vyřezávanou průzvučnou 
          mřížkou). Vzdušnice jednotlivých manuálů jsou umístěny částečně nad 
          sebou, částečně za sebou s pedálovými stroji zadní části skříní. Masivní 
          skříně jsou zdobeny střídmými řezbami s rostlinnými a ornamentálními 
          motivy (olivové ratolesti či piniové šišky - židovská víra nedovoluje 
          zobrazování osob) a v horní části zakončeny velkou prořezávanou Davidovou 
          hvězdou. Celkové uspořádání varhan respektuje architektonické řešení 
          synagogy a dává vyniknout velkým zdobeným oknům v jejím průčelí.</p>
  </td>
    </tr>
  </table>
  <p align="left">&nbsp;</p>
  <table width="45%" border="0" align="center">
    <tr> 
      <td width="81%"><img src="okno.jpg" width="399" height="600" alt="Levá skříň a hrací stůl"></td>
      <td width="19%"><img src="skrine.jpg" width="399" height="600" hspace="10" alt="Pohled na obě skříně a hrací stůl"></td>
    </tr>
    <tr> 
      <td colspan="2">
        <div align="center"><font color="#000099">Pohled na uspořádání nástroje 
          na kůru. Ve spodní části levé skříně je vidět polámané píšťaly, v horní 
          části chybí část prospektů a vyřezávané průzvučné mřížky...</font></div>
      </td>
    </tr>
  </table>
  <p>&nbsp;</p>
  <table width="680" border="0">
    <tr>
      <td><div align="justify">Hrací stůl varhan je umístěn v prostoru mezi skříněmi 
          a otočen čelem do prostoru synagogy. Jeho konstrukce je standardní, 
          zajímavé je ale umístění ovládání rejstříků vedle prvního manuálu. Hrací 
          stůl je ve velmi špatném stavu, chybí jak některé jeho konstrukční části 
          tak i rejstříkové rukojeti s popisem rejstříků.</div></td>
    </tr>
  </table>
  <table width="45%" border="0">
    <tr>
      <td><img src="stul.jpg" width="600" height="430"></td>
    </tr>
    <tr>
      <td>
        <div align="center"><font color="#000099">Hrací stůl. Je vidět část rourek 
          traktury i ulámané rejstříkové rukojeti po stranách prvního manuálu.</font></div>
      </td>
    </tr>
  </table>
  <p>&nbsp;</p><table width="680" border="0" align="center">
    <tr>
      <td><div align="justify">Varhany jsou po několika desetiletích nepoužívání 
          nefunkční. Obnova synagogy začala až v devadesátých letech minulého 
          století, předtím sloužila jako skladiště. Kromě poškozeného hracího 
          stolu jsou poničeny i varhanní skříně a vlastní nástroj. Relativně v 
          pořádku jsou jen vzdušnice a traktura (alespoň co se kompletnosti týče). 
          Chybí část prospektových píšťal, částečně prořídlé jsou i řady píšťal 
          uvnitř nástroje, je prasklý měch atd. Oprava je plánována na příští 
          léta a její cena se bude pohybovat okolo dvou miliónů korun. </div></td>
    </tr>
  </table>
  <p align="left">&nbsp;</p>
  <table width="39%" border="0">
    <tr>
      <td><img src="synagoga.jpg" width="422" height="356" alt="Průčelí synagogy pohledem od plzeňského divadla."></td>
    </tr>
    <tr>
      <td>
        <div align="center"><font color="#000099">Velká synagoga v Plzni</font></div>
      </td>
    </tr>
  </table>
  <p>&nbsp;</p><table width="680" border="0" align="center">
    <tr>
      <td><div align="justify"> 
          <p>Velká synagoga v Plzni je druhou největší synagogou ve střední Evropě 
            (největší je v Budapešti). Její půdorys měří 56x30m, výška věží činí 
            45m. Byla vystavěna v maurském stylu, který byl vnímán jako protipól 
            křesťanské gotiky. Základní kámem byl položen 2. prosince 1888, dokončena 
            byla v roce 1892, v letech 1994 až 1998 byla provedena její celková 
            rekonstrukce.</p>
          <p> Původní plány synagogy navrhl vídeňský architekt Fleischer. Synagoga 
            měla být vestavěna ve stylu severské gotiky s vysokým průčelím a dvěmi 
            štíhlými věžemi o výšce až 65 metrů. Stropní žebrová klenba se měla 
            skládat ze železných žeber a žulových sloupů. Tehdejší městská rada 
            však tento projekt zamítla. Radní odmítli styl stavby, protože se 
            jim zdál příliš podobný stylu křesťanských kostelů. Oficiálním důvodem 
            však byly věže, které byly příliš vysoké a nevhodně by tak soupeřily 
            s věží kostela sv. Bartoloměje. Nové plány byly předloženy Emanuelem 
            Klotzem, který zachoval půdorys a celkovou koncepci stavby, změnil 
            však architektonický styl. Také věže v jeho návrhu byly sníženy o 
            dvacet metrů. V tomto projektu se také objevily prvky románského stylu 
            a upravené verze monumentalistické novorenesance (převážně v bočních 
            chodbách), výzdoba byla navržena s orientálními ornamenty. Vzhled 
            realizované stavby se snaží zdůraznit skutečnost, že nejde o křesťanský 
            kostel. Vyvrcholením věží jsou Davidovy hvězdy, které byly na začátku 
            války sneseny, ukryty (a nyní nalezeny pod uhlím v kotelně a instalovány 
            zpět).</p>
          <p> Výstavba synagogy byla financována z dobrovolných finančních darů 
            členů židovské obce. Synagoga sloužila svým účelům až do Holocaustu. 
            Na počátků 2. světové války měla být zničena, tak jako řada jiných 
            synagog. Zachránila ji zřejmě poloha mezi domy a také potřeba skladovat 
            konfiskovaný židovský majetek. Stala se velkým bazarem, kde se prodávalo 
            vybavení z židovských domácností i jiných synagog. Po vyprázdnění 
            zde byla zřízena dílna na šití německých vojenských uniforem. Po 2. 
            světové válce byla navrácena židovské komunitě, která však byla zdecimována 
            Holocaustem a emigrací do Izraele a jiných zemí. Poslední pravidelná 
            bohoslužba se zde konala v roce 1973. V letech normalizace byla synagoga 
            uzavřena a chátrala až do devadesátých let minulého století. Od roku 
            1995 je intenzívně opravována.</p>
          </div></td>
    </tr>
  </table>
  <p align="left">&nbsp;</p>
  <p align="left">&nbsp;</p>
  <p align="left">&nbsp;</p>
  <p align="left">&nbsp;</p>
</div>
</body>
</html>
