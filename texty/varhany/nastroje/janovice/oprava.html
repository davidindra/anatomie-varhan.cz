<html>

<!-- Mirrored from www.anatomie-varhan.cz/texty/varhany/nastroje/janovice/oprava.htm by HTTrack Website Copier/3.x [XR&CO'2014], Wed, 17 Jan 2024 09:25:12 GMT -->
<head>
<title>Oprava janovických varhan</title>
<meta http-equiv="Content-Type" content="text/html; charset=utf-8">
</head>

<body bgcolor="#ECF5FF">
<h1 align="JUSTIFY"><b><font face="Times New Roman, Times, serif" color="#0000FF">Oprava 
  janovických varhan v letech 1998 až 2000.</font></b></h1>
<table width="680" border="0" align="center">
  <tr>
    <td><h2 align="justify"><font face="Times New Roman, Times, serif"><b>Stav 
        nástroje před opravou</b></font></h2>
      <p align="justify"><font face="Times New Roman, Times, serif">Během let 
        byly varhany vystaveny nejrůznějším škodlivým vlivům. Údržba byla minimální, 
        poslední vyčištění bylo provedeno asi před půl stoletím. Proto byly mnohé 
        píšťaly a kanálky pro vedení vzduchu ucpány prachem, peřím, kusy opadané 
        omítky a mrtvolkami ptáků i myší. Toto</font> <font face="Times New Roman, Times, serif">znečištění 
        způsobovalo sice problémy ve zvuku některých píšťal, bylo však poměrně 
        snadno odstranitelné. Největším problémem se ale ukázalo napadení dřevěných 
        píšťal a konstrukce dřevokazným hmyzem – červotočem. Tento sotva několik 
        milimetrů veliký brouček</font> <font face="Times New Roman, Times, serif">způsobil 
        naprostou zkázu některých částí. Červotoč se živí dřevní hmotou, na povrchu 
        dřeva se nejprve objeví několik nevinně vyhlížejících otvůrků, ty však 
        vedou do spletité sítě chodbiček uvnitř. Po čase se dřevo nejvíce podobá 
        perníku, až na tenkou slupku na povrchu je uvnitř rozpadlé na prach. Takto 
        napadená varhanní píšťala má jiný zvuk, desky vzduchovodů netěsní, deformují 
        se a přes chodbičky uniká vzduch a napadené nosné části ztrácejí pevnost 
        a lámou se, takže hrozilo i zřícení částí vzdušnice (váha</font> <font face="Times New Roman, Times, serif">píšťal 
        a pomocných zařízení je více než 2 tuny). </font></p>
      <p align="justify"> <font face="Times New Roman, Times, serif">V&nbsp;průběhu 
        padesátých let byl janovický kostel elektrifikován, pro čerpání vzduchu 
        byl k&nbsp;varhanám přidán ventilátor a na skříň dosti necitlivým způsobem 
        (zadlabané vypínače, vodiče vedené po hřebících apod.) i osvětlení kůru. 
        Elektroinstalace byla po padesáti létech užívání a mnoha ne příliš odborných 
        zásazích (doplňování světel, zásuvek apod. do stávajícího rozvodu) v&nbsp;havarijním 
        stavu a ohrožovala své okolí (obsluhu z&nbsp;hlediska nedostatečného zajištění 
        proti nebezpečnému dotyku a samotné varhany z&nbsp;hlediska ochrany proti 
        požáru - viz některé fotografie v příloze).</font></p>
      <p align="justify"> <font face="Times New Roman, Times, serif">Další součásti 
        varhan byly poškozeny prostým opotřebováním – především klávesnice. Nejvyužívanější 
        klávesy měly prohmataný potah a všechny byly vykývané. Plstěné, kožené 
        a kašmírové obložení a podložky byly ztvrdlé nebo rozpadlé. Chod mechaniky 
        se tak stával hlučným a nevymezené vůle znemožňovaly přesné nastavení, 
        což se projevovalo i ve zvuku pozdním nasazením tónu, zakmitáním ventilu 
        při stisku klávesy (nežádoucí tremolo) i rozlaďováním zvuku.</font></p>
      <h2 align="justify"></h2>
      <h2 align="justify"><font face="Times New Roman, Times, serif"><b>Oprava 
        v&nbsp;roce 1998</b></font></h2>
      <p align="justify"></p>
      <p align="justify"><font face="Times New Roman, Times, serif">Během léta 
        roku 1998 byl stav varhan posouzen znalcem. Na nástroji bylo zjištěno 
        přes šest desítek závad, většinou nehrající nebo do kvinty či oktávy přefukující 
        píšťaly, visící nebo kmitající ventily. Okolo dřevěných částí nástroje 
        napadených červotočem byly hromádky jemných pilin, velké množství prachu 
        ucpávalo ventily, píšťaly i píšťalové kanálky v&nbsp;píšťalnicích. Otvory 
        chodbiček v&nbsp;rozvodech, vzdušnici i na měchu unikal vzduch. </font></p>
      <p align="justify"><font face="Times New Roman, Times, serif">Nástroj byl 
        celý do úrovně vzdušnice rozebrán, všechny píšťaly vyčištěny a dřevěné 
        ošetřeny nátěrem sanačním roztokem proti škůdci. Vyčištěna byla i vzdušnice 
        (bez rozebírání, pro představu - zcela naplněno prachem bylo přes deset 
        sáčků do vysavače). Skříň nástroje</font> <font face="Times New Roman, Times, serif">a 
        další dřevěné části i v&nbsp;okolí na kůru byly ošetřeny nástřikem. Během 
        opravy byl zjištěn rozsah škod po napadení červotočem a některé další 
        závady, které nebyly před rozebráním patrné. Několik konstrukčních prvků 
        se zcela rozpadlo na prach a přestaly plnit nosnou funkci nebo díky množství 
        otvorů přes ně unikal vzduch. Hlavní závady na funkčnosti byly odstraněny 
        a nástroj byl provizorně naladěn. Celou opravu provedla janovická scholka 
        a pracovalo na ní střídavě 3 až 6 lidí po 3 dny 12 až 18 hodin denně.</font></p>
      <h2 align="justify"></h2>
      <h2 align="justify"><font face="Times New Roman, Times, serif"><b>Stav nástroje 
        na jaře roku 1999</b></font></h2>
      <p align="justify"></p>
      <p align="justify"><font face="Times New Roman, Times, serif">Po osmi měsících 
        od provedení první opravy havarijního stavu bylo zřejmé, že ošetření dřevěných 
        konstrukčních prvků a píšťal pouze nástřikem nebo nátěrem sanačním roztokem 
        proti červotoči bylo nedostatečné. Ošetřená místa byla bez červotoče, 
        ta místa, kam se roztok nedostal - především vnitřní části píšťal - byla 
        opět napadena. Došlo k&nbsp;další perforaci krycích desek kanálu vzduchovodu 
        a ze vzdušnice trvale unikal vzduch. Především z&nbsp;časových důvodů 
        nebyly vyměněny nejvíce poškozené části. Proto bylo nutné přikročit k&nbsp;rozsáhlejší 
        opravě, která si vyžádala i dočasnou odstávku varhan. </font></p>
      <p align="justify"> <font face="Times New Roman, Times, serif">Problémem 
        se ukázalo financování opravy. Pokud by celou opravu měla provést varhanářská 
        firma, cena by se vyšplhala na mnoho set tisíc korun. To si janovická 
        farnost nemohla dovolit a čekat na dobu, kdy bude příslušná částka k&nbsp;dispozici 
        také nebylo možné – varhany by se během velmi krátké doby rozpadly zcela 
        a oprava by pak stála milióny. Proto jsme se rozhodli zadat varhanářské 
        firmě jen nejnutnější</font> <font face="Times New Roman, Times, serif">část 
        odborných prací a zbytek prací zajistit svépomocí. </font></p>
</td>
  </tr>
</table>
<table width="680" border="0" align="center">
  <tr>
    <td><h2 align="JUSTIFY"></h2>
      <h2 align="JUSTIFY"><font face="Times New Roman, Times, serif"><b>Rozsah 
        opravy:</b></font></h2>
      <p align="JUSTIFY"></p>
      <p align="JUSTIFY"><font face="Times New Roman, Times, serif">Oprava byla 
        rozdělena na několik etap z&nbsp;důvodu minimalizace doby, během které 
        byl nástroj zcela mimo provoz. Nástroj byl zcela rozebrán (včetně vzdušnice) 
        a vyčištěn. Současně varhanář provedl kompletní opravu hracího stolu (výměnu 
        potahu kláves, plstěných a kožených podložek a obložení, vystředění kláves, 
        obnovu nátěrů...). Všechny dřevěné součásti byly opakovaně napuštěny Červostopem 
        – roztokem proti červotoči. Otvory po červotočích byly vytmeleny akrylátovým 
        tmelem a povrch dřeva opatřen nátěrem lazurovacím lakem. Kompletně byla 
        vyměněna elektroinstalace. Kritické nosné části a všechny rozpadlé menší 
        dřevěné součástky byly nově vyrobeny (nohy – trubičky ve spodní části 
        píšťal, fousy – postranní destičky kolem rtů píšťal, desítky soustružených 
        nožiček píšťalových stojanů...). Odstraněny byly rovněž předchozí necitlivé 
        zásahy. Poté následovala postupná kompletace nástroje, intonace opravovaných 
        píšťal a ladění jednotlivých rejstříků. Konečné naladění bude provedeno 
        v&nbsp;létě roku 2000 (úplné vyschnutí dřevěných píšťal bude trvat několik 
        měsíců a je doprovázeno změnou rozměrů a tím i naladění, částečné rozladění 
        vznikne i změnou teploty a vlhkosti přes zimní období).</font></p>
      <p align="JUSTIFY"><font face="Times New Roman, Times, serif">Představu 
        o rozsahu provedených prací si lze udělat i z&nbsp;množství spotřebovaného 
        materiálu – 75 litrů roztoku proti červotoči, 10 kg tmelu, 22 kg laku, 
        2 kg klihu, 65 metrů kabelů, stovky šroubů atd. Kolektiv všech zúčastněných 
        odpracoval zdarma celkem na 950 hodin.</font></p>
      <h2 align="JUSTIFY"></h2>
      <h2 align="JUSTIFY"><font face="Times New Roman, Times, serif"><b>Postup 
        ošetření napadených dřevěných součástí proti červotoči:</b></font></h2>
      <p align="JUSTIFY"></p>
      <p align="JUSTIFY"><font face="Times New Roman, Times, serif">Rozsah napadení 
        dřevěných součástí varhan byl různý, červotoč si zpravidla vybíral jen 
        některé druhy dřeva (zpravidla masivní a tvrdé), ušetřena tak naštěstí 
        až na výjimky zůstala traktura. Díly u kterých byla ohrožena nosná funkce 
        (různé držáky, opěrky, nožky stoliček, nohy píšťal), těsnost (součásti 
        vzduchovodu), nebo které se zcela rozpadly, bylo nutné vyrobit nově. Ostatní 
        součásti, především varhanní skříň s&nbsp;příslušenstvím a všechny dřevěné 
        píšťaly bylo nutné ošetřit sanačním roztokem a konzervovat. </font></p>
      <p align="JUSTIFY"> <font face="Times New Roman, Times, serif">Pro ošetření 
        byl použit přípravek Červostop (výrobce Hokr Pardubice), jehož použití 
        bylo konzultováno s&nbsp;výrobcem, restaurátorem i toxikologem. Přípravek 
        má dvě složky – sanační, hubící živý hmyz ve dřevě a preventivní, zabraňující 
        opětovnému napadení dřeva. Nevýhodou sanační složky je její slabší účinnost 
        – účinkuje jen jako kontaktní insekticid, pro vyhubení hmyzu je tedy nutné 
        napadenou součást dobře přípravkem promáčet. Skříň byla ošetřena opakovaným 
        nátěrem a masivním nástřikem se zaměřením na nejvíce napadené části. Problematičtější 
        bylo ošetření dřevěných píšťal. Po několika zkouškách byl zvolen následující 
        postup: z&nbsp;píšťaly byly odstraněny všechny demontovatelné díly (zátky 
        z&nbsp;krytých píšťal, ladící šubry a především předkryvky jádra). Menší 
        píšťaly pak byly na několik sekund ponořeny (krátký oplach – prolití) 
        do vany s&nbsp;roztokem. Vana o rozměrech cca 30x30x300cm byla vytvořena 
        z&nbsp;dřevěného rámu a igelitové fólie. Velké píšťaly s&nbsp;délkou přes 
        3m byly zevnitř vystříkány (prolity) pomocí zahradního postřikovače a 
        zvnějšku napuštěny pomocí štětky. Po krátkém okapání ve svislé poloze 
        byly píšťaly rychle usušeny (po celý den venku ve stínu u západní strany 
        kostela při teplotě 25 až 30°C a poměrně silném větru,</font> <font face="Times New Roman, Times, serif">večer 
        krátce na slunci). Poté byly píšťaly naskládány na hromady s&nbsp;proklady 
        mezi vrstvami a dosušovány po 3 až 5 dní pomocí teplovzdušného ventilátoru. 
        Při dodržení tohoto postupu nedošlo k&nbsp;rozklížení píšťal. K&nbsp;rozklížení 
        došlo jen u několika prvních ošetřovaných píšťal, které nebyly rozebrány 
        a pod předkryvkou tak zůstal stát zbytek roztoku, který způsobil nabobtnání 
        dřeva jádrové přepážky a ta pak roztrhla spodní část píšťaly (v tomto 
        případě se osvědčilo píšťalu rozebrat a po vyschnutí a srovnání posunutých 
        dílů znova sklížit). Proto jsme další píšťaly rozebírali i za cenu utržení 
        nebo odvrtání zarezlých šroubů. K&nbsp;částečnému rozlepení došlo i u 
        nejvíce červotočem napadených dlouhých hran píšťal– tady se roztok vsákl 
        do systému chodeb a udržoval tak hranu</font> <font face="Times New Roman, Times, serif">vlhkou 
        po několik dní (pro představu – do největší píšťaly se “vsáklo” přes 6 
        litrů roztoku!). U těchto hran se osvědčilo rozevření klínkem, vyškrábání 
        změklého klihu a po úplném vyschnutí nové sklížení.</font></p>
      <p align="JUSTIFY"> <font face="Times New Roman, Times, serif">Posledním 
        krokem bylo vytmelení otvorů chodeb akrylátovým tmelem a po jeho vyschnutí 
        nátěr lazurovacím lakem. Pokud byla poškozena hrana jádrové přepážky, 
        bylo nutné ji vyrobit novou – vytmelení zpravidla nestačilo (červotoč 
        vytváří chodbičky těsně pod povrchem, pokud se tato tenká slupka poruší 
        např. přebroušením, otvory na povrchu se změní na síť kanálků a dřevo 
        se rozpadne).</font></p>
      <h2 align="JUSTIFY"></h2>
      <h2 align="JUSTIFY"><font face="Times New Roman, Times, serif"><b>Financování 
        opravy:</b></font></h2>
      <p align="JUSTIFY"></p>
      <p align="JUSTIFY"><font face="Times New Roman, Times, serif">Náklady na 
        opravu činí cca 40 tisíc Kč. Tato částka zahrnuje nákup materiálu a opravu 
        hracího stolu varhanářem. Zbylé práce (včetně odborných – např. projekty, 
        montáže, revize, soustružení...) v&nbsp;hodnotě až několika set tisíc 
        Kč byly provedeny dobrovolníky zdarma.</font></p>
      <p align="JUSTIFY"><font face="Times New Roman, Times, serif">Sbírka na 
        varhany vynesla 17 tisíc, 10 tisíc je hodnota sponzorského daru ostravské 
        firmy INIT, zbylá část je kryta z&nbsp;peněz farnosti Janovice.</font></p>
      <p align="JUSTIFY">&nbsp;</p>
</td>
  </tr>
</table>
<table width="680" border="0" align="center">
  <tr>
    <td><h2 align="justify"><font face="Times New Roman, Times, serif"><b>Kdo 
        všechno se podílel na opravě:</b></font></h2>
      <p align="justify"></p>
      <p align="justify"><font face="Times New Roman, Times, serif">Především 
        všichni janovičtí farníci, kteří přispěli do sbírky na opravu. A dále 
        všichni ti, kdo přiložili ve svém volném čase ruku k&nbsp;dílu. Je těžké 
        někoho vyzdvihovat a také zde není možno vyjmenovat všechny, kdo přišli 
        alespoň jednou pomoci. Proto jen malý seznam těch, kdo pracovali opakovaně, 
        jim a všem ostatním patří velký dík za to, že dílo našich předků bude 
        zachováno i pro příští generace a zpěv při liturgiích bude i v&nbsp;budoucnu 
        doprovázet pravý zvuk varhan a ne jen jeho elektronická napodobenina.</font></p>
      <p align="justify"></p>
      <p align="justify"><font face="Times New Roman, Times, serif">Sponzorský 
        dar na opravu věnoval <b>Ing. Jiří Krupička</b> - firma <b>INIT</b> – 
        Integrované informační technologie s.r.o. z&nbsp;Ostravy. Opravu hracího 
        stolu, odborné varhanářské práce a konzultace zajistil <b>Tadeáš Kolatek</b> 
        z&nbsp;Orlové s&nbsp;dcerou. Temperované naladění základních rejstříků 
        provedli <b>Zdeněk Černý </b>a <b>Dagmar Vybíralová</b>, kompletaci a 
        naladění zbývajících rejstříků <b>Václav Bernat </b>a<b> Ing. Petr Bernat</b> 
        z&nbsp;Ostravy. Výrobu stolařských dílů a noh píšťal zajistil <b>Jaromír 
        Bušek</b> z&nbsp;Morávky. Projekt elektroinstalace vypracoval <b>Ing. 
        Václav Čech</b> z Ostravy, revizi provedl <b>Ing. Zdeněk Tesař</b> z&nbsp;Havířova. 
        Část elektroinstalace zapojil <b>Zdeněk Kubala</b> z&nbsp;Ostravy. Celou 
        opravu řídil, rekonstrukci elektroinstalace a výrobu drobných dřevěných 
        dílů i náhrad za rozpadlé píšťaly provedl <b>Ing. Petr Bernat</b>. Pomocné 
        i odborné řemeslné práce pak zajistila janovická scholka a farníci, především<b> 
        Stanislav Kaděra, Marek Václavík, Tomáš Kočvara, Ing. Hana Bernatová, 
        Ing. Pavel Bernat, Marta</b></font> <font face="Times New Roman, Times, serif"><b>Bernatová, 
        Anna Mecová, Mgr. Agáta Truchanová, Petra Kozlová, Martina Petrošová, 
        Veronika Sukačová, Jiří Žídek, Václav Sukač, Martin a Radek Vojkovští, 
        Silvie Bílá, Bohumil Polický</b> a další a další.</font></p>
      <p align="justify"></p>
      <p align="justify"><font face="Times New Roman, Times, serif">Velký dík 
        patří také <b>P. Marceli Tesarčíkovi</b> za pomoc při organizaci opravy 
        a jeho nástupci <b>P. Andrzeji Wójcikovi</b>.</font></p>
      <p align="justify"></p>
      <p align="justify">&nbsp;</p>
      <p align="center"><font face="Times New Roman, Times, serif"><b><font size="7">~</font></b></font></p>
</td>
  </tr>
</table>
<h2>&nbsp;</h2>
<h2 align="center"><font face="Times New Roman, Times, serif" size="2" color="#0000FF">[<font color="#000000">oprava</font>, 
  <a href="foto.html">fotografie z opravy</a>]</font> </h2>
<p align="center">
<hr>
<p align="center"><a href="janovicke_varhany.html"><img src="images/left.gif" width="27" height="30" align="top" hspace="0" border="0"><img src="images/left.gif" width="27" height="30" align="top" hspace="0" border="0"></a><font color="#0000FF">&nbsp;<font size="-3">(<a href="janovicke_varhany.html">na 
  obsah</a>)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<a href="foto.html"><img src="images/right.gif" width="27" height="30" align="top" hspace="0" border="0"></a></font><font color="#0000FF"><font size="-3">(<a href="foto.html">dále 
  - foto z opravy</a>)</font></font></font></p>
</body>

<!-- Mirrored from www.anatomie-varhan.cz/texty/varhany/nastroje/janovice/oprava.htm by HTTrack Website Copier/3.x [XR&CO'2014], Wed, 17 Jan 2024 09:27:12 GMT -->
</html>
