<html>

<!-- Mirrored from www.anatomie-varhan.cz/texty/varhany/nastroje/janovice/princip.htm by HTTrack Website Copier/3.x [XR&CO'2014], Wed, 17 Jan 2024 09:20:56 GMT -->
<head>
<title>princip funkce</title>
<meta http-equiv="Content-Type" content="text/html; charset=utf-8">
</head>

<body bgcolor="#ECF5FF">
<b><font face="Times New Roman" size=5> 
<h1 align="JUSTIFY"><font face="Times New Roman, Times, serif" color="#0000FF">Princip 
  funkce a popis jednotlivých částí nástroje.</font></h1>
</font></b> 
<p align="JUSTIFY"></p>
<table width="680" border="0" align="center">
  <tr>
    <td><p align="justify"><font face="Times New Roman, Times, serif"><b>Obecně</b> 
        <br>
        Varhany jsou klávesový dechový nástroj. Zjednodušeně řečeno: v klavíru 
        je pro každý tón zvláštní struna, ve varhanách je pro každý tón zvláštní 
        píšťala. V klavíru je ovšem jen jedna "sada" strun, kdežto ve varhanách 
        je "sad" (nebo řad) píšťal zpravidla více. Každá taková řada má charakteristický 
        zvuk a jmenuje se rejstřík. Během hry může varhaník jednotlivé řady píšťal 
        - rejstříky - přidávat do celkového zvuku nástroje nebo je naopak</font> 
        <font face="Times New Roman, Times, serif">vyřazovat. To umožňuje změny 
        barvy a síly zvuku nástroje. </font></p> <p align="justify"><font face="Times New Roman"><i><font color="#FF0000">Následující 
        odstavce hovoří o varhanách <b>obecně</b>, uvedené skutečnosti jsou pak 
        doplněny <b>popisem janovických varhan</b>. <b>Obecný text je převzat 
        z literatury (3).<font size=4> </font></b></font></i></font></p> <h2 align="justify"><b><font color="#0000FF" size="4" face="Times New Roman">Hlavní 
        součásti varhan.</font></b></h2> <p align="justify"><font face="Times New Roman, Times, serif">Celý 
        nástroj má několik hlavních součástí. To první (a u chrámových varhan 
        často jediné), co při pohledu na varhany upoutá naši pozornost, je část 
        nazývaná <i><font color="#0000ff">prospekt</font></i>. Je to vlastně průčelí 
        <i><font color="#0000ff">varhanní skříně</font></i>, často umělecky provedené, 
        aby působilo jako výtvarná součást interiéru. Prospekt nástroje je většinou 
        sestaven z jednoho nebo několika polí ozdobných píšťal. Dobré varhany 
        mají většinu těchto píšťal funkčních, ale existují i nástroje, kde všechny 
        prospektové píšťaly jsou jen nehrajícími atrapami. U janovických varhan 
        je v&nbsp;prospektu jen 20 atrap malých píšťal na</font> <font face="Times New Roman, Times, serif">bocích&nbsp;horní 
        části prospektu, zbývající píšťaly jsou všechny funkční. Varhanní <i><font color="#0000ff">skříň</font></i> 
        ukrývá většinu hlavních částí varhan. </font></p>
      <p align="justify"> <font face="Times New Roman, Times, serif">Hráč ovládá 
        nástroj od <i><font color="#0000ff">hracího stolu</font></i>, který může 
        být umístěn přímo ve skříni, ale může být od skříně i dosti vzdálen. V 
        něm je klaviatura či klaviatury pro ruce (<i><font color="#0000ff">manuály</font></i>) 
        a v jeho základně klaviatura pro nohy (<i><font color="#0000ff">pedál</font></i>). 
        Dále se zde nacházejí <i><font color="#0000ff">rejstříkové rukojeti </font></i>(táhla 
        nebo sklopky) a ovládací prvky různých mechanismů usnadňujících nebo doplňujících 
        ovládání nástroje, jako jsou <i>pevné a volné kombinace</i>, <i>spojky</i>, 
        <i>žaluzie</i>, <i>rejstříkové crescendo </i>a další. Klávesy a rejstříkové 
        rukojeti hracího stolu jsou spojeny s příslušnými mechanismy uvnitř vzdušnice 
        <i><font color="#0000ff">trakturou </font></i>(z lat. trahere - táhnout), 
        která má za úkol přenést pohyb kláves na ventily a další zařízení, umístěná 
        ve vzdušnici. Traktura může být v zásadě trojího typu: mechanická, pneumatická 
        nebo elektrická. Typ a provedení traktury značně ovlivňuje kvalitu nástroje 
        a hráčův vjem "spjatosti" s nástrojem při hře. Špičkovými hráči je nejvíce 
        ceněna traktura mechanická (tu mají i janovické varhany).</font></p>
      <p align="justify"><font face="Times New Roman, Times, serif">Ve skříni 
        je vždy <i><font color="#0000ff">vzdušnice</font></i>, obstarávající rozvod 
        vzduchu k jednotlivým píšťalám podle hráčovy vůle. V současné době se 
        používá několika málo osvědčených typů vzdušnice. Typ vzdušnice a preciznost 
        její konstrukce do značné míry určuje kvalitu nástroje. </font></p>
      <p align="justify"> <font face="Times New Roman, Times, serif">Většina píšťal 
        ve varhanách stojí přímo na vzdušnici, v tak zvaném píšťališti. Pouze 
        prospektové píšťaly a píšťaly velmi dlouhé (patřící hluboko znějícím rejstříkům) 
        stojí mimo a je zapotřebí k nim vzduch ze vzdušnice dovést - zpravidla 
        olověnými nebo plastovými trubkami, zvanými kondukty. U janovických varhan 
        jsou kondukty dřevěné, tvoří je zpravidla tvarově upravená píšťalnice. 
        <i><font color="#0000FF">Píšťaly</font></i> jsou základní součástí varhan. 
        Mohou být rozmanité konstrukce. Podle základního mechanismu vytváření 
        zvuku je dělíme na <i>retné </i>a <i>jazýčkové</i>. Řada píšťal stejného 
        zvukového charakteru se nazývá <i><font color="#0000ff">rejstřík</font></i>, 
        souhrn rejstříků konkrétního nástroje nazýváme <i><font color="#0000ff">dispozice</font></i>. 
        </font></p>
      <p align="justify"><font face="Times New Roman, Times, serif">Názvy rejstříků 
        jsou většinou dány tradičním označením, vystihujícím buď konstrukci (Kryt, 
        Flétna trubicová, Mixtura), charakter zvuku (Flétna, Violon, Noční roh, 
        Kvinta šustivá) nebo poslání rejstříku (Vox principalis - "hlas hlavní"). 
        Jméno rejstříku je pouze informativní, protože skutečná zvuková barva 
        silně závisí na vkusu doby, kdy byly varhany stavěny, na použitém tlaku 
        vzduchu a na osobním vkusu varhanáře, který píšťaly intonoval. Lze očekávat, 
        že rejstřík s názvem Principál 8’ v jedněch varhanách bude představovat 
        docela jiný zvukový vjem, než rejstřík stejného jména ve varhanách jiných. 
        </font></p>
      <p align="justify"> <font face="Times New Roman, Times, serif">K názvu rejstříku 
        se neoddělitelně pojí číselné označení jeho tónové polohy. V našich krajích 
        (Čechy, Německo) se číselné označení vztahuje na délku největší píšťaly 
        rejstříku, uvedenou ve stopách. Tak označení 8’ označuje základní polohu 
        varhan (na prvním "c" klávesnice zní tón velké C), číslo 4’ pak ukazuje 
        na rejstřík znějící o oktávu výše, 2‘ značí polohu zvýšenou o dvě oktávy 
        apod. V některých jiných oblastech je zvykem označovat tónovou polohu 
        v loktech (Španělsko) nebo pořadovým číslem harmonického tónu (Anglie, 
        Itálie). </font></p>
      <p align="justify"> <font face="Times New Roman, Times, serif">Ve skříni 
        varhan - pod vzdušnicí je umístěn <i><font color="#0000ff">měch</font></i>, 
        hlavní zásobník stlačeného vzduchu, "plíce" varhan. Se vzdušnicí je spojen 
        vzduchovodem. U pneumatické traktury slouží stlačený vzduch i k ovládání 
        mechanismů ve vzdušnici. K čerpání vzduchu do zásobního měchu se používá 
        <i>čerpací měch</i>, dnes bývá nahrazen elektrickým ventilátorem.</font></p>
      <p align="justify"><font face="Times New Roman, Times, serif"><b>Píšťaly</b> 
        <br>
        Zdrojem zvuku ve varhanách jsou píšťaly. Podle principu je můžeme rozdělit 
        do dvou hlavních skupin - retné a jazýčkové. </font></p>
      <p align="justify"></p>
      <p align="justify"><font face="Times New Roman, Times, serif"><i><b>Retná 
        píšťala</b></i> nemá žádné pohyblivé součásti. Dobře známým příkladem 
        může být obyčejná vrbová píšťalka nebo zobcová flétna. Proud vzduchu se 
        vypouští úzkou štěrbinou proti hraně - rtu. Při rozdělování proudu vzduchu 
        na hraně vzniká šum, což je vlastně směs nejrůznějších kmitočtů. Připojením 
        rezonátoru (vzduchového sloupce určité délky) se "vyberou" a zesílí pouze 
        ty tóny, jejichž kmitočet nějakým způsobem odpovídá kmitočtu, na nějž 
        je rezonátor naladěn. V podstatě tedy lze říci, že výška tónu závisí pouze 
        na délce připojeného vzduchového sloupce. Čím je píšťala delší, tím hlubší 
        tón vydává. Délka píšťaly určuje, jak vysoko bude píšťala znít - a změnou 
        délky lze tedy píšťalu nastavit na určitý tón čili naladit. Co ale určuje 
        <i>barvu </i>zvuku? Ta je dána "vším ostatním", co zní současně se základním 
        tónem píšťaly. Podmínka rezonance vzduchového sloupce není splněna pouze 
        pro <i>jeden </i>kmitočet, ale podle provedení rezonátoru i pro některé 
        jeho násobky. Tyto <i>svrchní tóny</i> nebo také <i>harmonické tóny</i>, 
        jsou v "šumu", který vydává vzduch proudící přes hranu, také obsaženy. 
        Jak jsou silné a jakou měrou budou zesíleny vzduchovým sloupcem píšťaly, 
        to je dáno konstrukcí: průměrem (hloubkou) píšťaly, vzdáleností rtů píšťaly, 
        poměrem šířky rtů k celkovému obvodu píšťaly i vlastním tvarem rtů. Čím 
        více jsou ve výsledném zvuku zastoupeny harmonické tóny, tím zvuk vnímáme 
        jako "ostřejší", tvrdší a - zjednodušeně řečeno - hůře se pojící s jiným 
        zvukem. Čím méně harmonických tónů, tím je zvuk "kulatější", tupější, 
        měkčí a lépe splývající s jiným zvukem. Barva zvuku je také ovlivněna 
        tvarem vzduchového sloupce (může být válcový, kuželovitý i jiný) a v neposlední 
        řadě také <i>materiálem </i>použitým pro konstrukci píšťaly. Jiný zvuk 
        bude mít píšťala kovová (cínová), jiný píšťala dřevěná, i když zachováme 
        všechny konstrukční rozměry. Je to dáno tím, že materiál stěn píšťaly 
        vždy přispívá do výsledného zvuku svým vlastním chvěním, přestože snahou 
        je, aby tento příspěvek byl co možná nejmenší. </font></p>
      <p align="justify"></p>
      <p align="justify"><font face="Times New Roman, Times, serif">Píšťaly <b><i>jazýčkové</i></b></font> 
        <font face="Times New Roman, Times, serif">obsahují plátek z pružného 
        materiálu, který je rozkmitáván procházejícím vzduchem. Příklad takové 
        píšťaly je zastoupen několikrát v každém dechovém orchestru - klarinet, 
        saxofon, ale i trubka a všechny její modifikace jsou jazýčkovými píšťalami. 
        Výška tónu jazýčkové píšťaly je dána základním kmitočtem jazýčku - a ten 
        zase závisí na jeho pružnosti, hustotě a délce. Z uvedených tří veličin 
        lze nejsnáze měnit délku, takže se jazýčková píšťala ladí změnou délky 
        kmitající části jazýčku. Za jazýček se také připojuje trubice se vzduchovým 
        sloupcem (<i>ozvučna, násada</i>), která plní funkci rezonátoru. Ta však 
        nemá za úkol určovat výšku tónu píšťaly, ale pouze zdůraznit či potlačit 
        některé z množství harmonických (a neharmonických) tónů, které jazýček 
        vydává a tak určit výsledný zvukový charakter - barvu zvuku píšťaly. <br>
        Ozvučny mohou mít - a také mívají - nejrůznější tvary, určené zkušenostmi 
        a invencí mnoha generací stavitelů těchto rejstříků. Jazýčkové píšťaly 
        mají obecně ostřejší zvuk než píšťaly retné a rejstříky z nich stavěné 
        se často nazývají podle nástrojů, jejichž zvuk připomínají (Trompeta, 
        Šalmaj, Klarina, Fagot, Hoboj ...). Ve varhanách se objevily později než 
        retné píšťaly a jejich charakteristický zvuk je již klasickým znakem zejména 
        varhan francouzských a španělských. Janovické varhany mají všechny rejstříky 
        vystavěny jen z&nbsp;píšťal retních, neobsahují žádné jazýčkové hlasy.</font></p>
      <p align="justify"></p>
      <p align="justify"><font face="Times New Roman, Times, serif"><b>Rejstříky</b> 
        <br>
        Řadě píšťal, která představuje určitý zvukový charakter a pro každou klávesu 
        má vlastní píšťalu, říkáme <i>rejstřík</i>. Mohutný rozsah zvukových dojmů, 
        kterým varhany disponují, však netkví pouze v možnosti použít rejstříky 
        silnějšího nebo slabšího zvuku, popřípadě zvukové barvy připomínající 
        jiný hudební nástroj nebo v kombinování takových zvukových barev, ale 
        také v možnostech, které</font> <font face="Times New Roman, Times, serif">poskytují 
        rejstříky, jejichž píšťaly nejsou naladěny shodně se základním tónem, 
        nýbrž na nějaký vyšší tón harmonický k tónu základnímu. Například na klávese 
        velké C zní v základní poloze tón velké C. Přidáme-li však rejstřík (píšťalovou 
        řadu), která je laděná o oktávu výše (na dvojnásobný kmitočet), zní na 
        klávese C souzvuk C-c. Pokud mají obě píšťaly přibližně stejný zvukový 
        charakter, lidské ucho nevnímá tento souzvuk jako dva současně znějící 
        tóny, ale jako novou zvukovou barvu (původní tón se jakoby "zjasní" a 
        zesílí). Prostým přidáváním takto laděných píšťalových řad lze velice 
        snadno stupňovat sílu zvuku, přičemž se současně - jako vedlejší efekt 
        - mění i jeho zabarvení. Nejtypičtějším příkladem je použití kombinace 
        Principal 8’ s&nbsp;Octav 4’. </font></p>
</td>
  </tr>
</table>
<table width="680" border="0" align="center">
  <tr>
    <td> <p align="justify"></p> <p align="justify"><b><font size="4" face="Times New Roman, Times, serif" color="#0000FF">Popis 
        vlastností jednotlivých rejstříků nástroje:</font></b></p> <p align="justify"><font face="Times New Roman">Dispozice 
        nástroje v&nbsp;Janovicích odpovídá dispozici malých varhan a je charakteristická 
        pro období vzniku nástroje. Podle charakteru zvuku lze rejstříky rozdělit 
        do tří skupin. První – principálová skupina zahrnuje Principal, Octav 
        a Mixtur v&nbsp;manuálu a Subbas a Octavbas v pedálu, druhá – skupina 
        fléten a krytů rejstříky Hohlflöte, Gedekt a Bourdon, poslední – třetí 
        skupina smykavých hlasů pak Salicionál, Gambu a Gemshorn v&nbsp;manuálu 
        a Violon v&nbsp;pedálu.</font></p> <p align="justify"></p> <p align="justify"><b><font face="Times New Roman, Times, serif">Principálový 
        sbor</font></b></p> <p align="justify"><font face="Times New Roman, Times, serif">Základním 
        hlasem varhan je <b>Principál </b>(z lat. vox principalis, hlas hlavní). 
        Protože u chrámových varhan je téměř pravidlem, že píšťaly tohoto rejstříku 
        stojí v prospektu nástroje, někdy je označován též Praestant (vpředu stojící). 
        U varhan běžné velikosti je téměř vždy vystavěn v poloze 8 (znějící tóny 
        odpovídají klávesám klávesnice). <br>
        Píšťaly jsou až na výjimky prováděny z cínu, u lacinějších nástrojů ze 
        zinku. Tón je (či měl by být) jasný, jednoznačný, ale dobře se pojící 
        a ne příliš silný - pouze by měl poskytovat dostatečně solidní základnu 
        pro další stupňování zvuku nástroje. Janovické varhany mají píšťaly principálu 
        cínové, jen prvních šest největších píšťal velké oktávy je dřevěných (k 
        tomuto řešení se zpravidla sahalo z&nbsp;ekonomických důvodů – velké cínové 
        píšťaly by byly příliš drahé).</font></p>
      <p align="justify"> <font face="Times New Roman, Times, serif">Hlas stejné 
        konstrukce a zvukového charakteru, pouze znějící o oktávu výše, se nejčastěji 
        jmenuje <b>Oktáva 4 </b>(Octava, Octav). Je první možností zesílení a 
        "zjasnění" základního tónu - posiluje 2. harmonický tón. </font></p>
      <p align="justify"><font face="Times New Roman, Times, serif">Dalším principálovým 
        rejstříkem (podle velikosti varhan) může být <b>Superoktáva 2 </b>(Superoctava), 
        která má stejnou zvukovou charakteristiku jako principál, ale zní o dvě 
        oktávy výše, popřípadě ještě <b>Superoktáva 1</b>, znějící dokonce o tři 
        oktávy výše než základní hlas (a posiluje tedy jeho 8. harmonický tón). 
        </font></p>
      <p align="justify"></p>
      <p align="justify"><font face="Times New Roman, Times, serif"><b>Alikvoty</b> 
        <br>
        Rodina principálových rejstříků je často doplněna tzv. <i>alikvoty</i>, 
        což jsou rejstříky poněkud měkčí intonace, určené k posílení dalších harmonických 
        tónů k tónu základnímu. Tyto rejstříky <i>nelze </i>používat samostatně. 
        Postupujeme-li opět zdola, je prvním alikvotem zpravidla stavěným v manuálu 
        <b>Kvinta 2 <sup>2/3</sup> </b>(posiluje 3. harmonický tón), poté řídce 
        se vyskytující <b>Tercie 1 <sup>3/5</sup> </b>(5. harmonický tón), dále 
        <b>Kvinta 1 <sup>1/3</sup> </b>(posiluje 6. harmonický tón). Janovické 
        varhany neobsahují alikvotní rejstříky (jedná se o “malé” varhany s romantickou 
        dispozicí, která alikvoty používala až ve velkých nástrojích).</font></p>
      <p align="justify"> <font face="Times New Roman, Times, serif">Rejstříky 
        laděné na ostatní harmonické tóny se vyskytují poměrně vzácně, ale vyšší 
        harmonické tóny jsou často obsaženy v tzv. <b><i>zvukové koruně</i></b> 
        (Klangkrone), kterou představují hlasy smíšené (mixtury). Dosud jsme předpokládali, 
        že píšťalová řada obsahuje pro každý tón pouze jedinou píšťalu. Smíšené 
        hlasy představují výjimku z tohoto pravidla. Pro zvukovou korunu se používají 
        smíšené hlasy, složené zpravidla ze tří až pěti, někdy i sedmi řad píšťal. 
        Na stisk klávesy zní v takovém rejstříku souzvuk tří až sedmi píšťal, 
        či spíše píšťalek, které jsou laděny na vysoké harmonické tóny základního 
        hlasu, např. do souzvuku oktáva - kvinta - vyšší oktáva. Rejstřík tohoto 
        typu se jmenuje typicky <b>Mixtura </b>a jeho poloha (poloha nejhlouběji 
        laděné řady) bývá určena velikostí varhan. Obvykle se setkáme s mixturou 
        v polohách 2<sup>1/3</sup>, 1<sup>1/3</sup>, 1, výjimečně snad výše. Janovické 
        varhany mají čtyřřadou mixturu v&nbsp;poloze 2<sup>1/3</sup>, složenou 
        z&nbsp;tónů kvinta – oktáva – vyšší kvinta – vyšší oktáva vzhledem k&nbsp;základnímu 
        tónu.</font></p>
      <p align="justify"><font face="Times New Roman, Times, serif">Souzvuk principálových 
        rejstříků všech poloh a přidané mixtury (zvukové koruny) se často nazývá 
        <b><i>pléno</i></b> nástroje a je to vlastně nejsilnější zvuk, jakého 
        je nástroj schopen. V představě většiny z nás je to také nejcharakterističtější 
        zvuk, který si vybavíme při slovech "burácející varhany" - mohutný, plný, 
        zvonivý. U malých varhan je zpravidla pléno tvořeno současným zapnutím 
        všech rejstříků (u velkých varhan se použití všech rejstříků včetně spojek 
        označuje Tutti).</font></p>
      <p align="justify"></p> <p align="justify"><b><font face="Times New Roman, Times, serif">Flétnový 
        sbor</font></b></p> <p align="justify"><font face="Times New Roman, Times, serif">I 
        když principálové hlasy poskytují samy o sobě značné bohatství dynamické 
        i barevné, už od dob renesance byly varhany vybavovány druhou skupinou 
        hlasů - <i>sborem flétnovým</i>. Do této skupiny spadá velké množství 
        nejrozmanitějších rejstříků, od zvukových barev nevýrazných až po nezaměnitelné, 
        barevně velice vyhraněné hlasy. </font></p>
      <p align="justify"> <font face="Times New Roman, Times, serif">Od principálů 
        odlišuje tyto hlasy tišší intonace, měkčí, "kulatější" zvuk, snadno se 
        pojící, často používaný jako doprovod sólového zpěvu, sólového nástroje 
        nebo skupiny nástrojů. Základním reprezentantem v základní poloze je rejstřík 
        neutrálního názvu <b>Flétna 8 </b>(flauta, flauto). K tomuto názvu se 
        mohou pojit nejrůznější přívlastky, podle charakteristiky zvuku, konstrukce 
        píšťal a invence stavitele, např: flétna <i>vzdálená, lesní, selská, příčná, 
        koncertní, milostná, něžná, zobcová, sladká, špičatá, pastýřská, šelestivá, 
        smuteční, sytá, jemná, oktávová, vídeňská, trubicová</i> a další. Sbor 
        fléten se obvykle (s výjimkou koncertních varhan) v našich končinách nebudoval 
        ve všech polohách, častěji jen do polohy 4, výjimečně 2. </font></p>
      <p align="justify"> <font face="Times New Roman, Times, serif">Pokud je 
        flétnový hlas kryté konstrukce, často se nazývá <b>Kryt 8</b> či <b>Flétna 
        krytá 8</b>, případnými ekvivalenty jsou Gedackt nebo Copula. Poměrně 
        častá je ve starších nástrojích dvojice Kryt větší (v poloze 8) a Kryt 
        menší (o oktávu vyšší, v poloze 4), často pod názvy Copula maior a Copula 
        minor. Úzký kryt s velmi výraznou třetí harmonickou, se zvonivým, ale 
        dutým zvukem, se nazývá Kvintadena. I kryty mají mnoho možných doplňujících 
        označení, takže existuje kryt hrubý, kryt tichý, kryt líbezný apod. </font></p>
      <p align="justify"></p>
      <p align="justify"><font face="Times New Roman, Times, serif"><br>
        <b>Smykavé hlasy</b> Původně zvláštním druhem fléten byly <i>hlasy smykavé</i>, 
        někdy zvané <i>smyky - </i>tišeji intonované hlasy s vysokým podílem vyšších 
        harmonických tónů. Jejich tichý ostrý zvuk vzdáleně připomínal smyčcové 
        nástroje - odtud název. Během romantismu vytvořily velice oblíbenou skupinu 
        hlasů, které však již ztratily původní flétnový charakter a staly se nezřídka 
        pouhou imitací skutečných orchestrálních nástrojů. Asi nejběžnějšími zástupci 
        jsou <b>Salicionál</b> (patrně od vrbové píšťalky, z lat. Salix - vrba) 
        a <b>(Viola da) Gamba</b>. I zde se setkáme s řadou názvů: viola americká, 
        viola alta, viola milostná apod. Opačným směrem - co se týče konstrukce 
        - se ubíraly tzv. široké flétnové hlasy. Tiše intonované, měkkého, ale 
        přece charakteristického zvuku. Reprezentantem může být např. Roh noční, 
        Roh kamzíkový a Dulciana (v janovických varhanách <b>Gemshorn </b>– Kamzičí 
        roh).</font></p>
      <p align="justify"></p> <p align="justify"><b><font face="Times New Roman">Pedálové 
        rejstříky</font></b></p> <p align="justify"><font face="Times New Roman, Times, serif">Z 
        doby úpadku varhanní tvorby přetrvalo do dnešních dnů povědomí, že varhanní 
        pedál je vlastně jen doplňkem, který umožňuje rozšířit tónový rozsah nástroje 
        na "dolním" konci, prostě "pedál" rovná se "bas". Zdaleka ne vždy tomu 
        tak bylo, jak dokládají četné skladby například z díla Bachova, kde je 
        do pedálu umístěn někdy možná pomalý, přece však neoddiskutovatelně vedoucí 
        hlas celé skladby, který - aby vynikl - vyžaduje hru rejstříkem ve vysoké 
        poloze. </font></p> <p align="justify"><font face="Times New Roman">Stejně 
        jako jednotlivé manuály nástroje představují vlastně samostatné "stroje", 
        samostatné celky s charakteristickým zvukem, i pedálová klávesnice reprezentovala 
        kdysi samostatný celek, existující a znějící zcela plnoprávně v rámci 
        nástroje, přestože měl za základní hlas zvolenu nižší polohu. Teprve romantismus 
        a "orchestrální" pohled na varhany učinily z pedálu pouhý basový přívěšek 
        nástroje. </font></p> <p align="justify"><font face="Times New Roman, Times, serif">Základním 
        hlasem pedálu by tedy teoreticky měl být <b>Principál 16</b>, znějící 
        o oktávu níže než základní hlas manuálu. V praxi to bývá spíše rejstřík 
        zvaný <b>Subbas 16</b>, tiššího a měkčího zvuku. O oktávu vyšší hlas bývá 
        nejčastěji zván <b>Oktávbas 8</b>. Výběr dalších hlasů v pedálu většinou 
        není velký, spíše se vyskytuje několik rejstříků v základní poloze a různé 
        síly zvuku a příliš často se nesetkáváme s rejstříky vyšších</font><font size="2" face="Times New Roman, Times, serif"> 
        </font><font face="Times New Roman, Times, serif">poloh. </font></p>
</td>
  </tr>
</table>
<p align="JUSTIFY">&nbsp;</p>
<font size=2>
<p align="JUSTIFY"></p>
</font>
<hr>
<p align="center"><a href="janovicke_varhany.html"><img src="images/left.gif" width="27" height="30" align="top" hspace="0" border="0"><img src="images/left.gif" width="27" height="30" align="top" hspace="0" border="0"></a><font color="#0000FF">&nbsp;&nbsp;&nbsp;&nbsp;&nbsp; 
  <font size="-3">(na obsah)</font></font></p>
</body>

<!-- Mirrored from www.anatomie-varhan.cz/texty/varhany/nastroje/janovice/princip.htm by HTTrack Website Copier/3.x [XR&CO'2014], Wed, 17 Jan 2024 09:20:56 GMT -->
</html>
